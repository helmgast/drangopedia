---
author: Ymir
category:
- Awane
- Demoner up the wazoo
- Demonologer
- Enigmatiska figurer
- Everyone is bisexual
- Historiska personer
- Ändamålen helgar medlen
created_at: '2014-10-31T20:53:11Z'
id: mawunde av de yttre flammorna
title: Mawunde av De yttre flammorna
---
Mawunde dor Abundo, eller Mawunde av De yttre flammorna, som han också kallades, var en magiker och demonolog av viss rang som levde på [Lohemo] under [Furstarnas lustgård]. Han var en lärling till den fruktade [Abkiro av Talamdu], men ursurperade omsider dennes position genom att alliera sig med demonen [Menkalimaster], som förtärde Abkiro med flammor från döda stjärnor. Mawunde lade därefter beslag på större delen av Abkiros artefakter och instrument, och påbörjade sin långa och notoriska karriär som den främste häxmästaren på Lohemo.

Mawunde har för eftervärlden blivit känd genom otaliga grymma och märkliga episoder som återberättats flitigt i Lohemos hävder. Hans förbund med Menkalimaster och andra mäktiga väsen utgjorde en stor lockelse för Lohemos olika furstar, som ständigt sökte överträffa varandra i sina försök att knyta Mawunde till sig. Den förslagne demonologen spelade ut furstarna mot varandra, och vann till slut en vansinnigt välbetald post under kungen av [Menela], som skickade ut skepp över hela [Aeosean] i jakt på föremål och material som Mawunde åtrådde för sina ritualer och experiment. Det kom sig emellertid att Mawunde inledde en romantisk katt-och-råtta-lek med Menelas kronprins [Ordon Uksulë], och det spekuleras än idag om vilket inflytande Maweunde hade över Ordon, och om demonologen hade en aktiv del i [Ebenholtzkrigets] utbrott och därmed, i förlängningen, Menela-rikets fall. Vid tiden då Ordon Uksulë tog tronen hade Mawunde dock dragit sig tillbaka, besatt av sina långtida försök att behärska den utomvärldsliga sfären [Irerlaka], och tog som bäst ett avmätt och sporadiskt intresse i Lohemos politik.

Slutet för Mawunde av de yttre flammorna kom inte för att han till sist överskattade sina befogenheter vad gällde Lohemos dödliga furstar; dessa hade han alltid kunnat lindra runt sitt finger. Istället lyckades han, i sin strävan att kontrollera [Luberos] demoner, stöta sig med den långt äldre magikern [Qaitu Haraka], som slet av Mawundes armar och tunga och fängslade honom i Irerlaka. Kanske irrar han ännu omkring där, stympad och hjälplös under främmande stjärnor.

Mawundes ansenliga samling av artefakter och bundna demoner skingrades efter hans frånfälle för vinden, men mycket av det samlades senare ihop av [Udar Ugg] och [Gilani], och är nu, kanske för Lohemos bästa, i tryggt förvar på [Dembale-universitetet].

  [Lohemo]: Lohemo
  [Furstarnas lustgård]: Furstarnas_lustgård
  [Abkiro av Talamdu]: Abkiro_av_Talamdu
  [Menkalimaster]: Menkalimaster
  [Menela]: Menela
  [Aeosean]: Aeosean
  [Ordon Uksulë]: Ordon_Uksulë
  [Ebenholtzkrigets]: Ebenholtzkriget
  [Irerlaka]: Irerlaka
  [Luberos]: Luberos
  [Qaitu Haraka]: Qaitu_Haraka
  [Udar Ugg]: Udar_Ugg
  [Gilani]: Gilani
  [Dembale-universitetet]: Dembale-universitetet