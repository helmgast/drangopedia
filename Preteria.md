---
author: Lycan
category:
- Alias
- Ansvarsfulla
- Borttappade saker
- Enigmatiska figurer
- Mångarmade
- Sektledare
- Ändamålen helgar medlen
created_at: '2013-09-29T20:04:46Z'
id: preteria
title: Preteria
---
De tidigaste förekomsterna av namnet Preteria i officiella jargiska källor härrör från år 2973 e.d. Det rörde sig då om en undersökning av en spirande kultrörelse i de ostligaste delarna av [Lemira]. Preteria uppgavs då av förhörda kultmedlemmar som namnet på rörelsens ledare, mycket mer än detta tycktes de emellertid inte ha känt till, och några vidare efterforskningar kring den påstådda ledarens identitet bedömdes inte som genomförbara vid den tiden.

Något år senare dök namnet upp igen, denna gång i samband med de religiösa konflikterna i Maulio. Preteria identifierades som en anstiftare till problemen, och hans/hennes namn återkom flera gånger under förhör i samband med utredningen. Efter det blev jargiska agenter allt mer varse om Preterias existens, och man började ana att varelsen varit inblandad i betydligt fler ljusskygga affärer. Idag är den kejserliga utredningen om Preteria ett stort projekt, och hans/hennes inblandning eller förmodade inblandning i ett stort antal händelser avhandlas i enorm liggare i [Davals] arkiv.

Än så länge har man aldrig lyckats konfrontera Preterias organisation i någon större skala. Organisationens medlemmar framstår som mycket svårfångade och subtila, och har hittills lyckats ligga jargierna ett steg före i de allra flesta incidenter.

Idag antas Preteria leda ett flertal celler av enigmatiska aktörer runt om Jargien och Asharina, med förmodade kopplingar till Colonan och Consaber. Hans/hennes handlingar betraktas som högst intressanta av den kejserliga administrationen och ansenliga resurser har lagts på projektet att identifiera och arrestera Preteria.

Jargiernas ansträngningar att hitta pålitliga uppgifter om varelsen kallad Preteria har än så länge varit till största delen fruktlösa. Det man vet är att han/hon har stort inflytande över ett internationellt nätverk av agenter av varierande resursrikedom och kompetens. Han/hon tycks sträva efter något dunkelt mål, men än så länge har man inte lyckats urskönja några tydliga tendenser i hans/hennes agerande. Vidare har man funnit goda anledningar att anta att Preteria besitter förmåga att på mystisk väg påverka sina underhuggares psyke, sådana slutsatser har man dragit dels av deras osammanhängande framträdande i förhörssituationer, men man har också kunnat påvisa mer direkta spår av magisk påverkan. Samma undersökningar har även identifierat spår av daimotropi i vissa av Preterias agenter, något som storligen oroat de som arbetat med fallet.

Den enda beskrivning av Preterias fysiska uppenbarelse som hittills funnits gavs av en halvt vansinnig pyaralv som påträffades som enda överlevande efter en mordbrand mot ett kloster i utkanten av [Sor]. Denne beskrev en fyrarmad mardrömsvarelse med lysande ögon, insvept i mörka tygstycken. Huruvida denna utsago innehåller något korn av sanning lämnas emellertid osagt.

  [Lemira]: Lemira
  [Davals]: Daval
  [Sor]: Sor