---
author: Ymir
created_at: '2012-12-13T08:11:21Z'
id: Zhaniskt namnskick
links:
  category:
  - Namn
  - Västlanden
  mention:
  - 'Omad Ûl-Shushan'
  - 'Wahal il zinda bet'' ''izaleh'
title: Zhaniskt namnskick
---

Zhanerna har en rik och komplex namntradition med influenser från många håll. Bland östzhanerna har
man oftast bara ett personnamn och ibland ett klannamn, en titel eller epitet, och östzhaniska namn
verkar ofta representera de äldsta zhaniska formerna. Momolanska namn har inte till sin uppbyggnad
förändrats mycket genom åren och fungerar därför i stort likadant, men själva namnen är ofta
influerade av darkenska språk, och ibland även tirakspråket sakhra.

Mûhadinska namn är något mer komplexa. Som förnamn har man ett traditionellt zhaniskt namn, men det
kan vara koshaniskt såväl som edronitiskt. Edronitiska namn har ofta muterat något från
ursprungsformen, så att till exempel *Donyazade* blir *Dunyazad*, och *Shalmanassar* blir *Sharman*.
Skillnaden på koshaniska och edronitiska namn är inte alltid lätt att uppfatta för en utlänning, men
en infödd märker den direkt, inte minst då man ofta kan etymologin bakom de vanligaste namnen - vad
ett namn *betyder* anses alltid viktigt bland zhanerna.

Som efternamn har man patronymer. För män anger man vem fadern är genom att lägga till ’ben’ innan
faderns namn. För kvinnor fungerar det på ungefär samma sätt – man lägger till ’bet’ innan faderns
namn. Då mannen är gift och har en son kan detta anges genom att lägga till ’ab-’ innan den äldste
sonens namn. För mödrar lägger man ’om-’ innan den äldsta sonens namn. Exempelvis 'Khabi ben Kemal
ab-Zaleh' betyder 'Khabi, son till Kemal, far till Zaleh'. Ibland kan man, om man är väldigt stolt
över sina förfäder eller barn, insistera på att rabbla upp dem i flera led, så att man till exempel
presenterar sig som Azâr bet Uwâl ben Zahan ben Djelwan ben Umar ben Hamze om-Jimal om-Isam, dvs
Azâr, dotter till Uwâl, son till Zahan, son till Djelwan, son till Umar, son till Hamze, mor till
Jimal, mormor till Isam.

Det finns också mer arkaiska namnelement, som 'i-', vilket markerar tillhörighet med en klan, en
grupp eller ett ämbete, tex 'Gurigan i-Mûhad', 'Gurigan av mûhadinerna', 'ûl', som markerar ursprung
från en plats eller ett rike, till exempel '[Omad ûl-Shushan]', 'Omad från Shushan', och 'im', som
markerar en gudabenådad furstegrad, till exempel 'Telle im-Khana', 'Ärkedrottning Telle'. Det
förekommer att ett patronym över generationerna utvecklas till ett rent efternamn, så som till
exempel är fallet med den nuvarande Mhîmen, vars fulla namn egentligen är 'Matruk Wolani im-Kharâma
ab-Miran', där 'Wolani' markerar en anfader långt tillbaka i tiden.

Västlandens zhaniska minoritetsbefolkningar har ofta namn på sina egna språk, men det händer att de
tar sig koshaniska namn (i Mûhad) eller liadjnamn (i Momolan) för att bättra smälta in. En
kompromiss kan vara att anamma ett edronitiskt namn, vilket i någon mån markerar icke-tillhörighet
med den primära statskulturen men en lojalitet till zhanisk civilisation som helhet. Zhizhia-folket
använder väldigt ofta patronym-efternamn, till exempel 'Zahan Shache', 'Zahan av Shaches ätt'.

Det varierar lite hur solklara betydelser personnamn har. Dels finns det zhaniska namn vars främsta
funktion är deras innebörd, tex Azâr ('eldmö'), Dunyazad ('världsbefriare'), Mashkoh ('elefant'),
Alwan ('från söder'), Marammar ('ljusbärare'), Shârzal ('han vars rike är ädelt'), Herez
('tornfalk'). Det innebär inte att alla åhörare förstår innebörden, eftersom namnet ofta kan höra
hemma i mycket gamla språk, men döper man någon till ett sådant namn är det på grund av vad det
betyder. En annan typ är namn inspirerade av helgon och historiska personer. Dessas betydelse är
ibland känd, men det viktiga är de välkända personer de refererar till - exempel på sådana är
'Akidja (betydelse oklar, Mhîms dotter), Hamze ('veteax', legendarisk krigare), Sahana ('flodbäddens
dotter', mûhadinskt helgon), 'Akim (oklar betydelse, hjälte från [Månens och regnets krönikor]),
Zhana ('zhaniska', hjältinna från Månens och regnets krönikor).

Mansnamn: 'Akim, Ali, Alwan, Amin, Ashram, ’Asi, Bahir, Hamoan, Hamze, Hasan, Herez, Ilam, Isam,
Isma’il, Jimal, Kemal, Khabi, Lahwan, Madjed, Marammar, Machmâr, Mashkoh, Mhîma’a, Omad, Radi,
Raheb, Taman, Sabi’, Sabil, Shârzal, Umar, Wahan, Zabin, Zahan, Zaleh.

Kvinnonamn: ’Akidja, ’Azira, Amila, Amoa, Azâr, Dunyazad, Ezo, Hadia, Halke, Hannan, Ifrima,
Khalima, Khanazad, Lana, Leile, Lina, Mahmia, Mariâr, Mona, Nadiâr, Nûr, Sab’a, Sahâr, Sahana,
Shara, Sharzad, Salima, Telle, Yanan, Zariâr, Zhana

  [Omad ûl-Shushan]: Omad_Ûl-Shushan
  [Månens och regnets krönikor]: Wahal_il_zinda_bet_izaleh