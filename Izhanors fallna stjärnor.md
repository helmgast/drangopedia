---
author: Ymir
category:
- Magiska föremål
- Sagor och legender
created_at: '2014-09-02T22:45:20Z'
id: izhanors fallna stjärnor
title: Izhanors fallna stjärnor
---
Det berättas i [Hongonfragmenten] att tyrannen [Iset Azarmisherah] av [Moran] var en besvärjare utan like, en överlevare från [Det gamla riket] som klamrat sig kvar i världen. I sitt storhetsvansinne försökte han ta ned stjärnorna från himlen för att sy in dem i sin dräkt och ständigt bada i deras ljus, så att alla skulle knäfalla inför hans uppenbarelse. Med onämnbara riter och groteska människooffer sökte han finna ett sätt att med sin svartkonst tvinga ner stjärnor på jorden, men gick ständigt bet, och sände istället ut sina underhuggare över världen för att samla ihop stjärnor som likfullt lossnat från himlens fundament. Han hade tillslut, säger fragmenten, åtta sådana stjärnor; sju var insydda i hans mantel, och en infattad i hans krona. Stjärnan i kronan var den största och praktfullaste, *Gelamātar* kallades den på [gerasiska], och dess ljus förjagade alla skuggor utom tyrannens egen, som var alltför ond och mörk för att låta sig bevekas. I hans närhet rådde därför en ständig, tyst kamp mellan ljuset i hans krona och mörkret som omgav honom. Det var också denna stjärna han tog med sig i sin grav, var den nu vara månde. Hongonfragmenten tar slut innan denna tidpunkt, men det är känt att åminstone en av stjärnorna från Isets mantel hamnade i [Phunguwes] kungars ägo. Denna stjärna, *Axumsetra*, sägs än idag finnas undangömd i något djupt källarvalv under universitetet på [Lohemo], då dess ljus är så praktfullt att inga vanliga dödliga kan uthärda det. En annan stjärna, *Kuruksetra*, sägs genom gudinnorna [Makeas] och [Namakes] försyn ha hamnat i [Gorzarzynas tempel] på [Lamar]. Vad det blev av de andra stjärnorna är inte känt, kanske ligger de med en söndervittrad mantel i något bortglömt gravvalv på Moran, kanske förtärdes de av elden i jordens innanmäte med sin bärare.

  [Hongonfragmenten]: Hongonfragmenten
  [Iset Azarmisherah]: Iset_Azarmisherah
  [Moran]: Moran
  [Det gamla riket]: Det_gamla_riket
  [gerasiska]: Gerasiska
  [Phunguwes]: Phunguwe
  [Lohemo]: Lohemo
  [Makeas]: Makea
  [Namakes]: Namake
  [Gorzarzynas tempel]: Gorzarzynas_tempel
  [Lamar]: Lamar