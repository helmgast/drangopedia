---
author: Ymir
created_at: '2014-08-25T03:09:27Z'
id: Tanli
links:
  category:
  - Magiska platser
  - Platser i Stora Arkipelagen
  - Öar
  mention:
  - Awanli
  - 'Dembale-universitetet'
  - Kemeshkamro
  - Stora arkipelagen
title: Tanli
---

Tanli är en obebodd ö i de gudsförgätna östra delarna av [Stora arkipelagen]. Ön är låglänt,
långsmal och tämligen stor; den kan ta flera dagar att vandra över i nord-sydlig riktning. Likfullt
är det sällan någon besöker Tanli, då ön tycks sakna alla former av naturtillgångar. Landskapet är
helt trädlöst, och marken endast bevuxen av vitaktiga lavar och blekt, midjehögt gräs. Färskvatten
finns bara i tillfälliga gölar, och det är oklart om det överhuvudtaget finns några inhemska djur,
även om grupper av sjöfåglar ibland har siktats. Det ryktas också att sjöfarare har sett en sorts
gråvita, fyrbenta varelser med mycket egendomligt utseende och beteende, men det fåtal expeditioner
[Dembale-universitetet] organiserat till Tanli har aldrig kunnat lokalisera dessa. Expeditionerna
har emellertid klarlagt att ön är lågmagisk för biotropi och hydrotropi, och högmagisk för
nomotropi, vilket skulle kunna förklara dess synnerligen livlösa och spöklika förhållanden.

På Tanlis platta västkust har man även hittat vad som verkar vara de vittrade lämningarna efter en
boplats. Vem eller vilka den tillhört och för hur länge sedan är okänt, men det kan ha varit det
säregna [Kemeshkamro]-folket, som tros vara anfäderna till infödingarna på den närliggande ön
[Awanli].

  [Stora arkipelagen]: Stora_arkipelagen
  [Dembale-universitetet]: Dembale-universitetet
  [Kemeshkamro]: Kemeshkamro
  [Awanli]: Awanli