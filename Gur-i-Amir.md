---
author: Ymir
created_at: '2012-09-30T19:12:00Z'
id: 'Gur-i-Amir'
links:
  category:
  - Platser i Västlanden
  mention:
  - Accendrim
  - Hazmar Mûran
  - Tabîmbergen
title: 'Gur-i-Amir'
---

"De svunna härskarnas vila" är ett gravmausoleum, oländigt beläget högt upp i [Tabîmbergen]. Det
byggdes av Zius fornkultur i tidernas gryning, omkring 5600 före Mhîm, årtusenden innan zhanerna kom
till Västlanden. I Gur-i-Amir, som bar ett annat namn då, lades Zius konungar till vila, och sedan
zhanerna erövrat landet kom också många av deras storkonungar att begravas där. På senare tid har
platsen fallit i viss glömska, då vägen hit är svår och farlig, men de lärde prisar fortfarande dess
storslagenhet och skönhet, och enstaka hängivna individer vallfärdar ännu hit för att meditera i
stillhet bland fornkungarna. [Hazmar Mûran], som förvisso är en notorisk lögnhals, beskrev
Gur-i-Amir i sin bok "Bland stillheten i Cikadornas berg": "På en enslig platå längst bergssidan,
strax under Mhîms blå himmel, tronade en magnifik kupol i solen. Den var gammal och märkt av år,
omgärdad av fyra massiva stentorn, täckta av halvt bortnötta ornamenteringar. Ett av tornen hade
rasat samman, och kupolens spira var bruten, dess gyllene halvmåne låg gnistrande i det vindpinade
gräset vid byggnadens fot. Men när er ödmjuke berättare beträdde de mäktiga stentrappor som ledde
upp till byggnadens ingång, ett högt valv omgärdat av nednötta statyer av hedniska gudar, kunde
ingen med öga för arkitektur, oavsett hur rättrogen, förneka att Gur-i-Amir var ett av forntidens
största underverk".

Gur-i-Amir sägs också vara draken [Alzakh-Andors] boplats. Djupt i dess innanmäte lär han ligga
intill kryptorna där döda fornkonungar vilar i balsamerad ro, på högar av guld och andra, ofattbara,
skatter.

  [Tabîmbergen]: Tabîmbergen
  [Hazmar Mûran]: Hazmar_Mûran
  [Alzakh-Andors]: Accendrim