---
created_at: '2014-07-16T02:11:04Z'
id: De himlabenådade elefanterna
links:
  category:
  - Djur
  - Elitförband
  - Garden
  - Västlandens krigsmakt
  mention:
  - Alkarzan
  - Daval
  - Första invasionen av Jargien
  - Gondwa
  - Mhîmens garden
  - 'Omad Ûl-Shushan'
  - Summag
  - Tabbah
  - Tredje ikonoklasmen
title: De himlabenådade elefanterna
---

De himlabenådade elefanterna, Mhâma-uzul-Ibâ, är ett av [Mhîmens garden], en militär styrka
bestående av, för närvarande, 37 elefanter och deras skötare och förare, samt de krigare som slåss
från deras ryggar. Omkring hälften av elefanterna är normalt stationerade i [Tabbah], och hälften i
[Alkarzan], men på båda platserna används de framförallt för ceremoniella ändamål, såsom vakttjänst
och parader. Detta beror främst på att Mhîmens egna trupper inte på ett sekel deltagit i ett öppet
krig, men också på en medvetenhet hos hans strateger om att tiden egentligen sprungit ifrån
elefanterna. De var en fruktad närvaro på den forna världens slagfält, när Mûhad och Edron slogs om
herraväldet över västern, men taktiker för att besegra dem blev allt mer effektiva, och tillgången
på elefanter allt sämre, tills det inte längre var lönsamt att stridsträna dem. Tillslut dog
[Summags] elefanter ut helt, och krigselefanter blev ett mycket sällsynt fenomen i Västlanden.

Endast Mûhad behöll en liten styrka, som kom att korsas med Kejsarmammutar från [Gondwa] bortom
Blodbergen. De gigantiska avkommorna av denna förening trampade självaste [Davals] gator i den
[Första invasionen av Jargien]. Elefanterna i Mhâma-uzul-Ibâ har krympt sedan dess, men de är
fortfarande större än Summag-elefanterna en gång var, och med kejsarmammutarnas unika vita färg och
väldiga betar. Elefanternas status är oerhörd, trots att de nu levande exemplaren aldrig varit i
strid (det enda undantaget är den nu uråldrige Jahan Gûr, som trampade igenom folkmassor under [4333
års upplopp] i Alkarzan). Varje elefant är oerhört väl vårdad och försedd med det bästa av rustning,
remmar och tyger, smyckad med tatueringar och hedrad med ett mäktigt namn. Det är delvis på grund av
denna status som elefantgardets befälhavare, [Omad Ûl-Shushan] skulle dra sig för att skicka
elefanterna i strid. De kan inte leva upp till sitt rykte, och förlusten av en enda elefant vore
enormt kostsam, både ekonomiskt och moraliskt. Samtidigt är det förstås så, att potentiella
motståndare inte har sett elefanter i krig på hundratals år, så det är mycket svårt att säga hur
effektiva De himlabenådade elefanterna faktiskt hade kunnat vara. Möjligen hade de kunnat skingra
arméer trots allt, som deras förfäder gjorde i forntiden?

  [Mhîmens garden]: Mhîmens_garden
  [Tabbah]: Tabbah
  [Alkarzan]: Alkarzan
  [Summags]: Summag
  [Gondwa]: Gondwa
  [Davals]: Daval
  [Första invasionen av Jargien]: Första_invasionen_av_Jargien
  [4333 års upplopp]: Tredje_ikonoklasmen
  [Omad Ûl-Shushan]: Omad_Ûl-Shushan