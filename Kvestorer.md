---
author: Ymir
created_at: '2014-05-31T02:21:01Z'
id: Kvestorer
links:
  category:
  - Byråkrater
  - Demoner
  - Primalväsen
  - Sadister
  - Vandöda
  - Work in progress
  mention:
  - Claves Angelicae
  - Edil
  - Thesmofylaker
  - Underjorden
  - Zhanernas äldre gudar
title: Kvestorer
---

**Beskrivning:** Kvestorer är mäktiga primalväsen som i somliga mytologier beskrivs som dödsänglar
eller underjordiska domare. De tar sig formen av högresta och kraftfulla men hopkrupna individer
draperade i trasiga mörka kåpor och tygsjok. Under tyget kan två par fårade armar skönjas, med långa
och beniga fingrar med tre leder. Ansiktet är läderartat och platt, med lysande, pupillösa ögon ovan
ett tryne och en huggtandsförsedd mun. Kvestorer har inte sällan mörka läppskägg eller bockskägg,
och ibland ett tredje öga mitt i pannan. Samtliga bär märkliga, överdimensionerade ämbetshattar i
smutsigt siden. Kvestorers ömkliga uppenbarelse utstrålar på något vis samtidigt makt och
hotfullhet, kanske för att de rör sig med en sällsam värdighet, där varje handryckning är långsam
och överlagd. Deras tomt stirrande ögon låter sig inte heller förnekas; det sägs att hela tidsåldrar
återspeglas i de vita, blanka ytorna.

**Utbredning:** Kvestorer hör hemma i fragmentariska primalsfärer som utgör rester av döda världar.
Närmare Mundana tros de verka bakom kulisserna i någon utomvärldslig ordning; i colonisk mytologi
sades de utgöra en grupp av domare i [Underjorden], som vägde människors synder och gav dem sina
slutgiltiga straff. Berättelsen om dem i zhanisk mytologi har påtagliga likheter, men här beskrivs
de som demoniska löjtnanter åt [De gamla gudarna], som av Mhîm bannlystes till underjorden, där de
tryckt sedan dess och fängslat alla osaliga andar i en helvetisk orgie av byråkrati. När kvestorer
faktiskt syns på Mundana är det uteslutande som entourage åt en [Edil] eller något annat mäktigt
väsen. Endast vid nekrotropiska influxer och på mycket speciella, uråldriga platser har det någonsin
hänt att de påträffats så gott som ensamma, endast ackompanjerade av [Thesmofylaker] och skuggor
från svunna världar. Det enda andra undantaget är bibliotek och arkiv; om en dylik plats är
tillräckligt stor, skugghöljd och dammig sägs det hända att kvestorer spontant manifesterar sig i
dess mörkaste hörn, där de kan stanna i dagar för att insupa uråldrig kunskap.

**Beteende:** Kvestorer är besatta av lag och ordning, men också sadistiskt ambitiösa i sin drift
att göra processerna för att uppnå detta tillstånd så krångliga och plågsamma som bara omänskligt
möjligt, vilket de tycks anse är ett självändamål som i sig skapar harmoni. Men de är även
dedikerade åt en särskild, perverterad form av rättfärdighet, och det har hänt att de vänt sig emot
mästare som blivit för korrupta, vilket inte sällan varit ett hårt slag för dessa väsen då
kvestorerna till syvende och sist är utan motstycke när det kommer till att upprätthålla ordning i
de mest kaotiska sammanhang och sfärer. Kvestorer föredrar att hota, skrämma och psyka framför att
ta till handgripligheter, men om de måste statuera exempel gör de det med hänsynslös effektivitet,
och är antagligen bland världsalltets främsta tortyrmästare. Deras brinnande drivkrafter tyglas bara
av det faktum att de är mer eller mindre vandöda och deras själar sedan länge uppslukade av den
stasis de svurit sig åt; medan deras intellekt är lika skarpa som någonsin har kvestorerna kommit
att låsa sig i sina gamla invanda mönster, och har inte känt passion eller verklig inspiration på
många tidsåldrar. De underminerar sina egna värv i världen med meningslös byråkrati och regler utan
fog, och har därigenom kommit att bli orättvisa och sadistiska där de en gång var sinnebilden av
rättvisa och kosmisk lag.

**Nedkallning:** Kvestorer kan inte nedkallas med mindre än att man känner till deras Sanna namn,
antingen som grupp eller individ. Hur man sedan går till väga är däremot omtvistat; den
nekrotropiska effekten 'Dödsport' kan ibland av en slump föra en i kontakt med kvestorer, annars är
teorin att 'Nedkalla' måste kombineras med 'Harmoni' eller 'Tidsharmoni', men få om några kända
magiker har prövat detta då en kvestor är en av de sista varelserna man vill ha i sitt vardagsrum.
Hypotetiska kvestorer som förlorat sina kroppar och residerar på andeplanet borde kunna nedkallas
med gängse demonologiska metoder; problemet tycks ligga i att kvestorer normalt sett residerar på
extremt otillgängliga och främmande platser eller i väldigt kraftfulla väsens sällskap.

Kvestor \[Rang 9\]
------------------

**STY:** 18 \[4T6+2\] **SYN:** 10 \[3T6\]\
**TÅL:** 14 \[3T6+4\] **HÖR:** 10 \[3T6\]\
**RÖR:** 10 \[3T6\] **LUK:** 10 \[3T6\]\
**PER:** 12 \[3T6+2\] **AND:** 14 \[3T6+4\]\
**PSY:** 20 \[4T6+4\] **MAG:** 10 \[3T6\]\
**VIL:** 24 \[6T6+2\]\
**BIL:** 19 \[4T6+3\] **AGG:** 8 – Psykar (Observerar)\
**Förflyttning:** 9 m/runda\*,**BF:** 18 kg**UK:** 10 rutor\
**Chockvärde:** 22,**Skadetålighet:** 7 rutor,**VINIT:** 11,**Insikt:** 11. **Qadosh**: 25

**Anfallsmanövrer (närstrid):**\
Domarstav (16), ObK3T6+2, Bryt(14), SI (4/5).\
Klor (14), ObH2T6+2, Bryt(-), SI (3/3)\*.\
*\*Kvestorers fyra armar låter dem göra dubbla antalet kloattacker per runda utan svårighetsökning.*

**Försvarsmanövrer:** Undvika (10), Parering (16), Motanfall

**Träfftabell:** Humanoider (fyra armar)

**Rustning:** Generellt: \[H0, K0, S0\]\
Arkaiskt fjällpansar \[H?, K?, S?\], skyddar 3-7

**Färdigheter:** Alkemi 12, Alstra daimotropi 10, Alstra <aspekt> 15, Alstra nomotropi\*\* 18,
Alstra nekrotropi\*\* 14, Besvärjelse 16, Bokhållning 28 (Byråkrati), Bibliotekskunskap 14,
Diplomati 12, Etikett 8 (meningslösa formaliteter), Förhöra 18 (tortyr), Gömma sig 14 (bibliotek),
Heraldik 14, Krigsföring 10, Lagkunskap 21, Ledarskap 12, Ockultism 18 (Teratologi), Ritual 17,
Schamanism 13, Smyga 10, Stridsvana 10, Speja\*\*\* 10, Spåra\*\*\* 10, Söka\*\*\* 12 (Leta bevis),
Teoretisk magi 13, Transformering 14, Undvika 10, Övertala 15

*\*\*Kvestorer är naturligt magiska och alstrar nomotropi och nekrotropi en nivå lättare (-Ob1T6).
Svårigheten kan dock aldrig gå under mycket lätt (Ob1T6).*

*\*\*\*Färdigheterna omfattar här också en förmåga att med hjälp av Magiförnimmelse känna magisk
resonans och andra spår av magiutövande.*

**Besvärjelser:** Kvestorer begagnar sig framförallt av de nomotropiska effekterna Abulia, Dominans,
Dämpa, Filibuster, Fjättra, Förnimma, Motmagi, Ordning och Rättfärdighet, samt de nekrotropiska och
daimotropiska effekterna Döda, Kontrollera vandöd, Likminne och Psykomakia. De behärskar ofta även
antingen kronotropi, semotropi eller ikonotropi, som företrädelsevis används för att åkalla bisarra
tjänare och föremål.

**Språk:** Kvestorer kan skriva så gott som alla språk, inklusive [Claves Angelicae], men dristar
sig bara att tala i mossigt föråldrade former.

**Egenskaper:** Kvestorer besitter en kuslig förmåga att få de mest bisarra argument att låta som
kosmisk sanning; de har alltid två nivåer (Ob2T6) lättare på Ledarskap och Övertala; svårigheten kan
aldrig bli lägre än Mycket lätt (Ob1T6), men de kan teoretiskt övertala någon att begå självmord
eller skada nära och kära. De omges av en aura av anti-kreativitet och utomvärldslig tomhet; alla
försök att utföra konstfärdigheter eller planera något som kräver inspiration inom 50 meter från en
kvestor är två nivåer (Ob2T6) svårare, detsamma gäller alla försök att skapa positiv stämning genom
tex Musik, Sjunga, Gyckla eller Skådespel. Barn, misslor och skuggvarelser blir instinktivt rädda
för kvestorer, och får en nivå svårare på alla slag mot VIL för att motstå kvestorers handlingar.
Kvestorers kåpor är förtrollade med fyra laddningar av effekten Teleportera, som låter dem förflytta
sig 100 meter när de yttrar ett kraftord på Lingua ignota; på platser högmagiska för nekro- eller
psykotropi kan samma kåpa skapa en Dödsport på 1x2 meter som blir kvar i en minut.

Kvestorer har inre organ som kan skadas, men tar aldrig smärta eller blodförlust och blir aldrig
hungriga, frusna eller trötta. Enstaka kvestorer är helt vandöda och använder vandödas skadetabell.
Om kvestorer misslyckas med ett dödsslag frigörs deras andar till andeplanet, varifrån de kan
försöka besätta fysiska varelser i närheten på samma vis som vanliga demoner kan. En varelse av
tillräcklig magnitud som varit besatt av en kvestors ande under lång tid börjar sakta dö inombords,
tills dess att förvandlingen till en ny kropp åt kvestoren är fullbordad och oåterkallelig.

  [Underjorden]: Underjorden
  [De gamla gudarna]: Zhanernas_äldre_gudar
  [Edil]: Edil
  [Thesmofylaker]: Thesmofylaker
  [Claves Angelicae]: Claves_Angelicae