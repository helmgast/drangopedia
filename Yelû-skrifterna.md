---
author: Ymir
created_at: '2013-02-26T09:36:57Z'
id: 'Yelû-skrifterna'
links:
  category:
  - Bibliofili
  - Episka artiklar
  - Gåtor
  mention:
  - Ellyri Valaina
  - Eon
  - Felya sanari
  - 'Kini''an Tenev Coron'
  - Lemingo
  - Lingua Ignota
  - Meharcarans peripeti
  - Sanna namn
  - 'Te''chana'
  - Uzurherus peripeti
  - Vetherian Eare fin Terena’lyva
title: 'Yelû-skrifterna'
---

**Författare:** Okänd, delar är skrivna av en varelse vid namn Uzurheru\
**Språk:** Forntida lemingo (Te'chana)\
**Läsbarhet:** Obegriplig (Ob8T6)\
**Förkunskaper:** Alkemi 15, Astrologi 15, Historia 12, Krigsmaskiner 15, Kulturkännedom 10,
Geografi 10, Metallurgi 15, Ockultism 10 (Kosmologi), Räkning 15, Teoretisk magi 20\
**Kunskapsinnehåll:** Alkemi 18, Astrologi 18, Historia 18 (Svunna tidsåldrar), Krigmaskiner
(Magitek) 25, Ockultism 20 (Kosmologi), Teoretisk Magi 25\
**Tillgänglighet:** Mycket obskyr(Ob8T6)\
Yelû-skrifterna är en samling kamorfiska krönikor, somliga fragmentariska, andra kompletta, som
upptäcktes i sanarialviska arkiv i [Kini'an Tenev Coron] på 2500-talet jargisk tideräkning.
Bibliotekspersonalen skulle till att städa upp i arkiven och kom då över en stor mängd
sönderfallande papyrer, vars text var så bortnött att den betraktades som oläslig. Man kastade
papyrerna på elden, men så fort den första omgången slukades av flammorna skedde en magisk reaktion
som kom deras uråldriga [Te'chana]-tecken att manifestera sig som glödande symboler i luften innan
de för alltid upplöstes i intet. En närvarande magiker, [Ellyri Valaina], lyckades spontant rädda
några av symbolerna genom att fängsla dem i ett stasisfält, och gav omedelbart order om att stoppa
brännandet av papyrerna. Ellyri hade insett att här fanns dold, forntida kunskap, och hängav sig åt
att komma åt den. Hon använde en alkemisk mixtur för att frambringa texten i de minst sargade
dokumenten, och kopierade den noggrant till nya papper. Mer dåligt bevarade papyrer föll samman bara
man tog i dem, men Ellyri tog till alla knep i sin arsenal, inkluderat åkallande av ikonotropiska
och semotropiska andeväsen, för att upptäcka och bevara så mycket av symbolerna som bara möjligt.
När detta omsider var fullbordat återstod att tolka tecknen, något Ellyri frustrerat brottades med i
decennier innan hon lärde känna [Vetherian Eare fin Terena’lyva], som i sin ungdom utbytt kunskaper
med mystiker och resenärer i djunglerna bortom Mûhad, och lärt sig lite [Lemingo], kamorfernas
tungomål. Vetherian visste att symbolerna var Te'chana, kamorfernas obegripliga skriftspråk, och
tillsammans med Ellyri lyckades han med tiden dechiffrera allt mer av det.

Vetherian och Ellyri hade upptäckt att Te'chana fungerande på ett helt annat sätt än några
världsliga skriftspråk, närmast påminnande om det mer eller mindre teoretiska [Lingua Ignota],
gudarnas primordiala tungomål och ursprunget till [Sanna namn]. Vidden av de två sanarialvernas
upptäckt gick tyvärr förlorad med deras försvinnande 2674 e.D, men lärde har allt sedan dess antagit
att Te'chana är ideografiskt, men innehållandes en flora av tecken för abstrakta koncept specifika
för kamorfisk kultur och tänkande. Hur som helst lyckades det Vetherian och Ellyri att översätta en
stor del av skrifterna de hittat till [Felya sanari], och från det kunde delar sedan översättas till
mänskliga språk.

Yelû-skrifterna kallas så på grund av den första krönikans många referenser till en plats vars namn
Vetherian menade borde uttalas så. Det är mycket oklart var den en gång låg. Huvuddelen av
skrifterna är en brokig samling historiska krönikor som ömsom väldigt svepande, ömsom väldigt
detaljerat, skildrar historiska händelser under och efter kamorfernas forntida imperiums kollaps.
Detta hade kunnat användas för att pussla ihop en relativt klar bild av Mundanas avlägsna forntid,
om det inte vore för att delar av dokumenten saknas, och andra delar är sådana Vetherian och Ellyri
aldrig hann (eller kunde) översätta. Resultatet är en mycket fragmentarisk och oklar bild, präglad
av översättningsproblem. Andra delar av skrifterna är matematiska och astronomiska tabeller,
ritualkalendrar, och något som tros vara ritningar för maskiner av olika slag. Det är de äldsta
kända bevarade skrifterna i Mundana; deras exakta ålder är oklar, men bör räknas i [eoner], och
papyrerna hade aldrig klarat sig så länge om de inte spenderat årtusenden i sanarialvernas
nomotropiskt förtrollade bibliotek. Hur de en gång kom dit är ett mysterium.

Eskatologiskt lagda mystiker och lärde refererar gärna till Yelûskrifterna då de menar att
[Uzurherus peripeti] bekräftar att [Meharcarans peripeti] förebådar en kommande kataklysm i världen.

  [Kini'an Tenev Coron]: Kinian_Tenev_Coron
  [Te'chana]: Techana
  [Ellyri Valaina]: Ellyri_Valaina
  [Vetherian Eare fin Terena’lyva]: Vetherian_Eare_fin_Terenalyva
  [Lemingo]: Lemingo
  [Lingua Ignota]: Lingua_Ignota
  [Sanna namn]: Sanna_namn
  [Felya sanari]: Felya_sanari
  [eoner]: Eon
  [Uzurherus peripeti]: Uzurherus_peripeti
  [Meharcarans peripeti]: Meharcarans_peripeti