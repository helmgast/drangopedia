---
author: Ymir
category:
- Paradis på jorden
- Platser i Stora Arkipelagen
- Öar
created_at: '2014-08-24T05:14:23Z'
id: elos
title: Elos
---
Elos är en liten ö i norra Arkipelagen, inklämd i sundet mellan de betydligt större [Tyla] och [Lun]. Sin lilla yta till trots är Elos extremt folktät, då jorden är oerhört bördig och en varm ström i Lun-sundet ger upphov till extremt gott fiske. Samma ström försvårar dock överfarter med båt, vilket bidragit till att isolera ön, som blivit hem åt det lilla och gåtfulla folk som kallas [Shuna]. Hur de en gång kom till Elos, och varifrån, vet man inte säkert, men de lärde vid [Stora universitetet] menar att de tycks ha utvandrat från Lun, antagligen på flykt undan [Bunabali], Luns aggressiva troll. Shuna egna legender berättar att de länge levde under jorden, och först kom upp till jordytan och solen från en urgrotta som hette Sigangli; en grotta med detta namn ligger än idag i Elos mitt, nära en liten, kristallklar sjö. Med regelbundna mellanrum reser Shuna till denna grotta för att offra rökelse, frukt och fisk, och sätta ut gudabilder och färgglada vimplar täckta med helig [Orongohongo]-skrift. Det sägs att Sigangli är en mynning ned till ett oerhört djupt grottsystem som tycks långt större än vad ön borde tillåta, men ingen har, vad men vet, utforskat saken närmare.

Utöver sitt fiske odlar Shuna korn, sötpotatis, tomater, peppar och en mångfald av örter, som ständigt spirar i öns rika och lummiga trädgårdar. Shuna är dock framför allt berömt för sina textilier; de inre delarna av ön utgör en stor sänka fylld av mullbärsträd-odlingar där en lokal variant av siden produceras, medan de nordliga och mer kustnära delarna har ett klimat som gör det möjligt att odla lin. Just linneproduktionen startade ganska nyligen efter att den sabriska närvaron i Arkipelagen ökat efterfrågan på finvävt linnetyg, och Shuna åker ofta över till Tyla för att sälja sitt överskott, som betingar stora summor på marknaderna i Arkipelagens städer. Det är också på Elos som de första inhemska linnebatisterna börjat vävas, och det flortunna tyget har blivit populärt även utanför de sabriska kretsarna. På vissa håll i övärlden är elosisk linnebatist ett lyxtyg som slår högt över de mest kostsamma sidenbrokader.

Elos rikedomar till trots har ön hittils varit lyckligt förskonad från piraträder. Kanske har man bara haft tur, men Shuna menar bestämt att deras döda förfäder skyddar dem från sina gravplatser i djupet av Sigangli, redo att vakna och stiga upp till jordytan så fort fara hotar.

  [Tyla]: Tyla
  [Lun]: Lun
  [Shuna]: Shuna
  [Stora universitetet]: Stora_universitetet
  [Bunabali]: Bunabali
  [Orongohongo]: Orongohongo