---
author: Ymir
created_at: '2010-07-18T01:59:13Z'
id: Taurac Trolldräpe
links:
  category:
  - Cyniker
  - Drakryttare
  - Enögda
  - Riddare
  - Sabrier
  mention:
  - Caer Negaidh
  - Heryn Fevelien
  - Lunslakten
  - Raimon Trastamére av Aladene
  - Tredje flottan
  occurrence:
  - Taurac_Trolldräpe.jpg
title: Taurac Trolldräpe
---

![Sir Tauracs personliga vapen] Sir Taurac Trolldräpe är son till Aegar av Oísin, en godsherre från
Felosi vars ätt i generationer kämpat för att hålla grevskapet säkert från Urmamassivets
tirakstammar. Ett sådant värv föder hårda män, sägs det, och Taurac Trolldräpe är inget undantag -
trettiosex år gammal tronar han fortfarande på en fantastisk bedrift han ska ha utfört i sin ungdom,
då han dräpte ett grottroll enbart utrustad med ett brutet kortsvärd, men fick sitt öga utslitet på
kuppen. Mest känd är han förstås som en av de kungliga flygdragonerna, sedan han fick en heavédrake
präglad på sig under en vår i Felosis berg. Han har sedan dess troget tjänat under Consabers krona,
en stor ära för hans lågadliga familj, bland annat i det Pereiniska frihetskriget. 10043
Arkipelagisk tideräkning förflyttades han som förste drakryttare till besittningarna i övärlden för
att bedriva kurirtjänst och spaning för handelsguvernörernas räkning, men med skapandet av [Tredje
flottan] och omstruktureringen av besittningarna till ett grevskap under [Raimon Trastamére av
Aladene] året därpå skickades tre ytterligare drakryttare till Arkipelagen ombord drakfartyget [Caer
Negaidh]. Taurac hade överlägset mest erfarenhet av de fyra, särskilt efter [Lunslakten], och hade,
kanske med rätta, förväntat sig att bli gruppens befälhavare, men denna post tillföll istället
[Heryn Fevelien] i egenskap av hans högre börd, trots att Heryn i Tauracs ögon blott var en ung
spoling. Denna historia har, sägs det, gjort sir Taurac förödmjukad och avundsjuk, och han påstås ta
varje chans han kan att överglänsa sir Heryn på olika sätt. Om detta verkligen stämmer eller ej är
öppet för diskussion; Taurac *är* känd som en mycket lojal soldat och en trofast kamrat, trots en
råbarkad och ärrad yta.

Sir Taurac är storväxt, muskulös och bredaxlad, med axellångt kastanjebrunt hår och ett militäriskt
välansat skägg i samma ton, i båda märks enstaka stänk av grått. Hans näsa är knäckt, och det ena
ögat är för evigt slutet, täckt av grotesk ärrvävnad som löper vidare ned över sidan av ansiktet i
en lång, taggig fåra. Vid de få tillfällen han inte bär rustning klär han sig mycket enkelt, och
Flygdragonernas röda tabard tar han i princip aldrig av sig. Hans heavédrake är en storvuxen best
vid namn Finfohr, nästan lika ärrad som Taurac själv, och Arkipelagens pirater har lärt sig att
frukta dess silhuett mot himlen.

**Resurser: 10 (Morgonsur dumdrake)**\
**Rykte: 18 (Hårdför drakryttare)** 

  [Sir Tauracs personliga vapen]: Taurac_Trolldräpe.jpg "Sir Tauracs personliga vapen"
  [Tredje flottan]: Tredje_flottan
  [Raimon Trastamére av Aladene]: Raimon_Trastamére_av_Aladene
  [Caer Negaidh]: Caer_Negaidh
  [Lunslakten]: Lunslakten
  [Heryn Fevelien]: Heryn_Fevelien