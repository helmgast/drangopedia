---
author: Ymir
category:
- Arkipelagisk historia
- Arkipelagiska språk
- Fornspråk
created_at: '2012-10-11T19:08:38Z'
id: gerasiska
title: Gerasiska
---
Gerasiska var ett språk som talades på [Moran] i forntiden, och spred sig över [Stora Arkipelagen] under [Iset Azarmisherahs] välde. De få fragment som återstår av språket idag är lika mystiska som det [folk] som talade det, och en del ord och begrepp anses av nutida arkipelagbor ha magiska eller olycksbådande konnotationer. Gerasiskan har inga kända släktskap med andra språk, levande eller döda, men det har spekulerats om kopplingar till forncivilisationen i [Kiva], och att gerasiskans magiska kvalitéer har kopplingar till [Lenga Atalmu], som talades av halvgudarna i [Sarathikonfederationen]. Iset skall enligt dessa spekulationer ha modifierat (korrumperat) Lenga Atalmu till ett nytt tungomål laddat med ondska och kraft, och genom detta ha utövat ett mörkt inflytande på den gerasiska civilisationen.

Mindre storslagna hypoteser, framhållna av [Rool N'Rega] och hans efterföljare, gör snarare gällande att gerasiskan faktiskt har visst kvardröjande inflytande på [Ikines] dialekter, och ett direkt släktskap med [Amoyo].

Vad sanningen än må vara så överlever gerasiskan idag mest genom bevarade inskrifter med [Lubandu-runor], samlade på Övärldens universitet och i storslagna ruiner på [Gero], [Amilo] och Moran. En del antika kopior av nu förlorade texter finns också i universitetens samlingar. Den mest berömda och kompletta av dessa är [Codex Hrávanãm], en illuminerad ritualkalender som förutspår alla stjärnors slocknande till Tax'kun 99, ett datum som [Aricandor] efter mycket beräkningar förlagt till obehagligt nära det nuvarande året.

Gerasiskan var ergativt, med en udda, arkaisk grammatik utan plural eller tempus, och genus baserade på det åsyftades själsliga natur. Det hade toner och aspireringar som inte återfinns i moderna arkipelagiska språk, och en karakteristisk avsaknad av diftongljud som skiljer det starkt från dessa.

Exempelmeningar:

**Kala maku fāshu** - Han/hon besitter mäktig magi

**O'pax kalāgelãm** - Hell, mäktige furste ('den av stjärnorna')

**Uta ulŭm āiðyãm** - Järn är evigt

**Maklu-sri, maklu-sār, maklu pãk'kulugŭl** - Jag kom, jag såg, jag segrade.

  [Moran]: Moran
  [Stora Arkipelagen]: Stora_Arkipelagen
  [Iset Azarmisherahs]: Iset_Azarmisherah
  [folk]: Geraserna
  [Kiva]: Kiva
  [Lenga Atalmu]: Lingua_Ignota
  [Sarathikonfederationen]: Sarathikonfederationen
  [Rool N'Rega]: Rool_NRega
  [Ikines]: Ikine
  [Amoyo]: Amoyo
  [Lubandu-runor]: Lubandu-runor
  [Gero]: Gero
  [Amilo]: Amilo
  [Codex Hrávanãm]: Codex_Hrávanãm
  [Aricandor]: Aricandor