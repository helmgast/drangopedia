---
author: Ymir
category:
- Arkipelagisk historia
- Forna riken
created_at: '2014-08-28T19:49:43Z'
id: sarathikonfederationen
title: Sarathikonfederationen
---
Sarathikonfederationen är ett av de äldsta stadierna av [Stora Arkipelagens] kända [historia], och höljt i dunkel. I princip allt Mundanas lärde vet om denna epok är baserat på myter, legender och överlevande skrifter från det senare [Lubandu-riket].

Sarathikonfederationen var en sammanslutning av småstater och lokala hövdingadömen som enades på 2000-talet Arkipelagisk tideräkning, under de mystiska herrarna av [Sol Samra]. Dessa var enligt legenderna odödliga väsen som överlevt från [Det gamla riket], och bidat sin tid genom kaos och tumult till dess att de åter kunde börja bygga en enad och fredlig högkultur i Arkipelagen. Enandet gick relativt fredligt till; i det fall lokala furstar protesterade lamslog Sarathiherrarna dem med sina magiska krafter, och förmådde dem att ge upp sitt självbestämmande. Cirka 2500 ARK kontrollerade Sarathiherrarna så ett löst sammanhållet rike som åtminstone innefattade [Oriton], [Lohemo], [Moran] och det fjärran [Luberos], och gjorde omfattande innovationer (eller återupptäckter) inom områden som arkitektur, metallurgi och administration. Deras civilisation tycks mer eller mindre spontant ha uppenbarat sig efter årtusenden utan högkultur i området, och det är mycket omdiskuterat och oklart vad som fanns och hände mellan Sarathikonfederationen och Det gamla riket.

Sarathiherrarna byggde en väldig rådsal i Sol Samra, försedd med stentroner från vilka de tog emot audienser från Arkipelagens furstar. Konceptet med [Tronöar] kan möjligen ha sina rötter redan i denna avlägsna tid, så till vida att Tronöarna var de platser som en Sarathiherre personligen rådde över. Sol Samras rådsal skulle senare återuppbyggas av [Tainoa], och bli säte för de första [Öråden].

En av Sarathiherrarna var [Iset Azarmisherah], som presiderade över [Karal] på Moran. Han förde en allt aggressivare politik mot de mänskliga furstarna på ön, dräpte dem en efter en och erövrade deras domäner. Detta orsakade mycket oro i konfederationen, men Iset försvarade sitt agerande med att kungarna varit rebelliska och ovilliga att lära, och erbjöd sig att överlåta ståthållarskapet över Moran på någon annan om han istället fick Luberos. [Achguayaxerax], Saratiherrarnas ledare, genomskådade dock Isets åtrå efter [Söderns torn] på Luberos och vägrade hörsamma detta förslag, redan bekymrad över Isets tilltagande makt. Den och andra Sarathiherrar kände sig alltmer hotade, men agerade försent - Iset förekom dem, gillrade en fälla ihop med [Sembrouthes] och [Thrakutha], och dräpte Sarathiherrarna i en väldig strid som lade Sol Samra i ruiner. Med detta förföll Arkipelagen över en natt i anarki, och Sarathikonfederationens dagar var till ända.

Den enda av Sarathiherrarna som fortfarande är verksam i världen är enligt legenderna gudinnan [Makea], som i oceanerna undflydde Isets vrede.

  [Stora Arkipelagens]: Stora_Arkipelagen
  [historia]: Stora_arkipelagens_historia
  [Lubandu-riket]: Gerasiska_riket
  [Sol Samra]: Sol_Samra
  [Det gamla riket]: Det_gamla_riket
  [Oriton]: Oriton
  [Lohemo]: Lohemo
  [Moran]: Moran
  [Luberos]: Luberos
  [Tronöar]: Tronöar
  [Tainoa]: Tainoa
  [Öråden]: Örådet
  [Iset Azarmisherah]: Iset_Azarmisherah
  [Karal]: Karal
  [Achguayaxerax]: Achguayaxerax
  [Söderns torn]: De_fyra_tornen
  [Sembrouthes]: Sembrouthes
  [Thrakutha]: Thrakutha
  [Makea]: Makea