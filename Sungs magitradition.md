---
created_at: '2012-09-28T20:20:31Z'
id: Sungs magitradition
links:
  category:
  - Eumo
  - Magiteori
  - Religion och mystik i Västlanden
  - Work in progress
title: Sungs magitradition
---

Det är okänt var Sungs lära först uppstod, men den delar varken världsbild eller terminologi med den
edronitiska magitraditionen. Enligt Sungs lära är världen i grunden enkel, ordnad och okomplicerad,
men människornas samhälle och idéer har under årtusendena gradvis gjort den mer och mer komplex.
Detta står i strid med hur världen borde vara, menar man, eftersom komplexitet gör världen svårare
att förstå och leva i. Magimästare i Sung eftersträvar således enkelhet både i sin levnad och med
sin magi. Magi har sin källa i det enkla, men använd på fel sätt skapar den obalans mellan världens
krafter och bidrar till komplexiteten. Om man däremot använder magi på rätt sätt, kan det leda till
en enklare och bättre värld.   Magimästarna i Sung talar inte så mycket om hur man bör se på magi,
som vad man bör göra med den. Det viktiga är att inte missbruka den positiva kraft magin i själva
verket är. Filosofi, särskilt moralfrågor, är därför en viktig del av deras lära, och ingen har
någonsin blivit magimästare, Lheng-li, utan djup insikt i denna aspekt av traditionen.   Rent
praktiskt utmärker sig Sung-traditionen i en strävan efter perfektion. Improviserad magi är
uppskattat eftersom det anses vara den minst komplicerade magiformen, medan bruket av besvärjelser
och ritualer omgärdas av (för utomstående) svårbegripliga regler för hur det bör gå till. Alkemi är
inte särskilt populärt, då det ses som den mest komplexa formen, och därmed den som har störst
potential att göra skada. De få Sung-magiker som har bemästrat alkemi utan att avvika från lärans
traditioner har dock nått stor berömmelse i Eumo.   Sungmagikernas största bidrag till österländsk
magiteori är upptäckter kring hur magiska vävar är uppbyggda. Traditionen har överlag ett starkt
fokus på praktisk magi, hur transformering, alstring och sådant fungerar och utförs. Man har inte
forskat så mycket på hur magi bör ställas i relation till världen som helhet – det är mer en
filosofisk än en vetenskaplig fråga för Sungs magimästare.   Terminologin hos Sungmagikerna är
baserad på Sungs gamla språk. Nårga exempel på begrepp är shang (aspekt), rahma-do (alstra), xi
(magnitud), shi-lung (andeplanet), ka-do (besvärjelse), ka-li (ritual), ka-shodo (väva), ka
(filament), chaka (kongelat), rahma (kraftkälla) och lheng (qadosh).