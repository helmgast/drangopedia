---
created_at: '2012-09-28T12:11:55Z'
id: Mynader
links:
  category:
  - Bastarder
  - Mynader
  - Människoavarter
  mention:
  - Althereksine
  - Colonan
  - Gorgoner
  - Gorimarax
  - Ieros
  - Khakra
  - Legenden om Islanulth och Thelxinoë
  - 'Rhung-Alari'
  - Thalamur
  - Vechédim
title: Mynader
---

En mynad är en människoliknande varelse med förmåga att ändra skepnad.

Historia
--------

Det sägs att [en ras] magiska varelser i historiens gryning fördrevs från trakterna kring vad som
idag är norra [Thalamur] och [Colonan]. Några av dem skall dock ha fört delar av sitt arv vidare
genom att beblanda sig med människorna som trängde bort dem. Med tiden blev deras ättlingars blod så
tunt att de för i princip alla syften och ändamål var att betrakta som människor. Vissa [esoteriskt
lagda individer] menar att det fortfarande finns människor med speciella "märken", kallade Thyader,
som skulle vara ättlingar till detta svunna folk.

Enligt samma teorier skulle då de som kallas för mynader vara thyader som av någon oförklarlig
anledning plötsligt uppvisar märkliga förmågor. Kanske genom samma process som andra varelser ibland
manifesterar så kallade 'rudiment', exempelvis människor med svans eller tiraker med vingar

Oavsett härkomst finns det ovedersägliga källor vad gäller mynadernas närvaro i omkring norra
[Rhung-Alari]. Mynaderna associeras primärt med det gamla coloniska imperiet. Det sägs att ett fåtal
viktiga släkter till stor del bestod av mynader eller i alla fall hade mynadblod. Med tiden blev
emellertid mynader allt mindre omtyckta i det Coloniska kesjardömet, och redan innan rikets kollaps
hade mynaderna börjat rensas ut ur de mäktigaste familjerna.

I slutändan utrotades samtliga kända mynadsläkter. Det var mynadernas förmåga att ändra skepnad som
gjorde att de blev misstrodda och avskydda i Colonan. Rädslan för dubbelgångare och infilitratörer
växte sig stark i breda skikt i samhället, och fler och fler inflytelserika personer krävde snart
offentligt en utrensning av mynaderna.

Det var ett tragiskt kapitel i Colonans historia. Mynaderna var få och kunde inte bjuda något
motstånd. Offentlig tortyr av mynaderna, där de tvangs att genomgå bisarra och plågsamma fysiska
förändringar, var ett kort tag den mest moderiktiga underhållningen.

Sedan kollapsade Colonan och mynaderna glömdes bort. Efter splittringen hoppades de få överlevande
mynaderna på att kaoset i riket skulle göra det lättare för dem att gömma sig och överleva.
Thakalerna visade sig med tiden nyfiket inställda till mynaderna, men nyfiket på det dåliga sättet.
De sista kända familjerna med mynadblod försvann raskt och hördes aldrig mer av.

Egenskaper
----------

Mynaderna var i allt mycket lika människor, till den grad att det nästan var omöjligt att se
skillnad på dem utan magiska hjälpmedel. Mynaderna utstrålade nämligen ett naturligt kraftfält av en
knappt mätbar flödestäthet, av något anorlunda aspektuppbyggnad än människor. Deras avvikande
magiska fält skapade teorier om att de antingen var någon slags skugglandsväsen eller magiskt
modifierade människor.

Förutom att de hade en udda magisk aura besatt mynaderna ett flertal märkliga egenskaper. De var
tydligt starkare och snabbare än människor, dessutom mycket svåra att ha ihjäl. Vidare sägs det att
de kunde trollbinda och slå galenskap i människor med sin blick allena, att de kunde frambringa
infernalisk eld ur sina händer samt att de kunde få sina naglar att växa ut till rovdjursklor.

Mynadernas viktigaste förmåga, som också blev deras nerfall, var dock deras skepnadsförändring.
Genom att uppbåda sin viljestyrka kunde mynaderna ändra sin fysik Det ska ha varit en osmaklig,
långdragen och mycket plågsam process som ingen mynad lättvindigt företog sig. De behövde dra sig
undan från världen, och i flera dagar tvinga sin kropp att förändras, milimeter för milimeter. Varje
sena, varje muskelfiber och varje benpipa vreds oändligt långsamt sönder och förflyttades och
förändrades till sina nya plats och form.

Nutid
-----

Ibland händer det dock att någon avlägsen ättling till släkterna [Althereksine], [Ieros], [Vechédim]
och [Gorimarax] uppvisar märkliga egenskaper. Detta hade eventuellt kunnat ha med mynadarv att göra.
Ingen av de fyra släktena står på något vis nedtecknade som associerade med mynader, men möjligheten
finns att kvicktänkta släktmedlemmar helt enkelt döljt all sådan släktskap.

*Se även:*\
[Gorgoner][en ras]\
[Legenden om Islanulth och Thelxinoë]

  [en ras]: Gorgoner
  [Thalamur]: Thalamur
  [Colonan]: Colonan
  [esoteriskt lagda individer]: Khakra
  [Rhung-Alari]: Rhung-Alari
  [Althereksine]: Althereksine
  [Ieros]: Ieros
  [Vechédim]: Vechédim
  [Gorimarax]: Gorimarax
  [Legenden om Islanulth och Thelxinoë]: Legenden_om_Islanulth_och_Thelxinoë