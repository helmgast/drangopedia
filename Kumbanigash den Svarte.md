---
created_at: '2012-10-20T16:34:00Z'
id: Kumbanigash den Svarte
links:
  category:
  - Beast masters
  - Darlings
  - Drakalliansen
  - Drakväktare
  - Dödsbesvärjare
  - Excentriker
  - Härskare
  - Kategoriöverdosering
  - Krigarmagiker
  - Levande legender
  - Lischar
  - Lokalpatrioter
  - Mardrömsbränsle
  - 'Radh-Kamrier'
  - Själavårdare
  - Snubbar i svart
  - Strateger
  - Tusenkonstnärer
  - Uråldriga
  - Världsbefriare
  - Ärkemagiker
  mention:
  - 'Ast''caties'
  - Gebashan Häxkonungen
  - Grangodíl
  - Hästtämjarnas
  - Inalea
  - 'Krolim-tirakernas'
  - 'Radh-Kamra'
  - Taethavris
  - Urmörkret
  - 'Zhat-kur-thorakh'
title: Kumbanigash den Svarte
---

Kumbanigash den Svarte är [Taethavris] drakväktare, men mer känd som Ragnashs häxmästare eller
Kahars häxkonung, titlar som anspelar på de oräkneliga mansåldrar han spenderade som en tyrannisk
erövrare och nekromantiker i trakterna runt Kamor. Han började sin bana som en mänsklig magiker i
[Radh-Kamra], på tiden då [Urmörkret] ännu var ihågkommet, och ägnade sitt liv åt politik och
studier och att bekämpa återstoden av Urmörkrets agenter i världen. För sina bedrifter
uppmärksammades Kumbanigash av Taethavris och ingick ett band med draken, men Taethavris gick i
flertusenårig dvala efter skador som tillfogats i strid mot [Ast'caties] arméer, och utan drakens
vägledning föll Kumbanigash offer för sina egna ambitioner. Från början var allt han gjorde i det
högre syftets namn, men efter hand växte makt i hans hjärta till ett självändamål, och injagandet av
fruktan blev hans primära medel för att kontrollera världen omkring sig. Han slutade som en vandöd
spillra av sitt forna jag, väldig och uråldrig och fruktansvärd, men förvriden och plågad, ondsint
utan mål och mening. Den obarmhärtighet med vilken han härskat i Ragnash och Kahar gav honom
[Krolim-tirakernas] och [Hästtämjarnas] eviga respekt, men när hans makt väl hade störtats av
raunernas gryende världsvälde övergav alla andra honom, och han skulle aldrig igen bli mer än en
krigsherre, om än fruktad, förskansad med tiraker och vandöda i Krolimbergens fästen.

Men Kumbanigash insåg det okloka i den väg han valt när årtusendena började väga på honom och eonen
drog mot sin ände. Han återupptäckte sitt syfte och de visioner han en gång närt, och obarmhärtighet
och förakt blev sakta till medkänsla och respekt. Central i detta kan [Inalea] ha varit, då
Kumbanigash i henne såg en spegel av sig själv, men mer förstörd, och långt mer kraftlös, och gjorde
det till del av sin botgöring att ge hennes varande mening. Hans försök att vända den rit som gjort
honom till lisch och åter bli en dödlig varelse misslyckades katastrofalt, och gjorde hans
uppenbarelse mer grotesk än någonsin, men Kumbanigash valde att vända det till sin fördel, och
omfamnade sin roll som människokungarnas mardröm och legendernas skräcktyrann. Injagande av fruktan
var något han behärskade bättre än nästan någon annan i världen, och han lät det fortsätta vara hans
styrka, men i kampen mot Urmörket och för drakarnas sak, snarare än i strävan efter egen vinning och
makt. I Taethavris frånvaro ledde han drakväktarna med sina årtusendens visdom och erfarenhet, tills
den dag hans mästare åter vaknade, och de förenades i ett syfte till Urmörkrets farligaste fiende,
obändig i sin vilja att rädda människornas värld.

Kumbanigash uppträder som en mycket högrest, kraftfull man, ständigt iklädd en sliten rustning av
svart stål och rostigt järn, med kloförsedda handskar och en hjälm krönt av taggar i en bisarr
imitation av Kahars krona. Han bär stridsgisslet [Zhat-kur-thorakh], som gavs honom av
Krolim-renk-Samars dvärgar i långt svunna dagar, och svärdet [Grangodíl], erövrat från en drunokisk
prins. Han är möjligen den främste av drakväktarna när det kommer till magisk utövning, men tycks
likfullt inte jämnbördig med andra legendariska magiker som [Gebashan]; det är snarare i
mångsidighet, betänksamhet och påhittighet som Kumbanigash övertrumfar andra uråldriga varelser.

  [Taethavris]: Taethavris
  [Radh-Kamra]: Radh-Kamra
  [Urmörkret]: Urmörkret
  [Ast'caties]: Astcaties
  [Krolim-tirakernas]: Krolim-tirakernas
  [Hästtämjarnas]: Hästtämjarnas
  [Inalea]: Inalea
  [Zhat-kur-thorakh]: Zhat-kur-thorakh
  [Grangodíl]: Grangodíl
  [Gebashan]: Gebashan_Häxkonungen