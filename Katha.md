---
created_at: '2012-10-27T19:07:47Z'
id: Katha
links:
  category:
  - Badasses
  - Folkrättsbrott
  - Hårdingar
  - Levande legender
  - Magiker
  - Moralisk gråzon
  - Mortuach
  - Officiella karaktärer
  - Plågor
  - Stop at nothing
  - Sura gummor
  - Våldsverkare
  mention:
  - Abraxes
  - Brännandet av Edron
  - Commersium Lamia
  - Daggblänkets furste
  - Drakalliansen
  - Kamor
  - Kamorianer
  - Khazdurnis
  - Krolimbergen
  - Kumbanigash den Svarte
  - Mortuach
  - Stenkonungen
  - Syantecaran
  - Xinu
title: Katha
---

Katha är en ökänd [mortuachdrake] som länge betraktat [Krolimbergen] som sin domän, där hon
förskansat sig bland tunnlar, raviner och klipputsprång och gjort livet surt för jargiska
expeditioner och härnadståg mot [Kamor]. Hon har ensam nedgjort halva legioner, och nått ett närmast
oöverträffat rykte som följd; få drakar har någonsin varit så fruktade bland människor, och så
hatade; generationer av kejsare har utfäst en belöning till vem som än kan dräpa Katha, eftersom hon
ständigt grusat deras förhoppningar att återerövra Radh-Kamras forna marker. Som svar började Katha
härja nybyggarsamhällena uppe i bergen, och rentav ge sig åstad söderut ner i Jargien och attackera
byar och bosättningar utan misskund. De [kamorianska] klanerna på andra sidan bergen har alltid
klarat sig bättre undan, liksom tirakstammarna i bergen; i de senares fall är orsaken att de genom
ett uråldrigt förbund mellan [Kumbanigash Häxmästaren] och Katha helt enkelt gjort gemensam sak med
draken, och verkat för att stoppa Jargiens nordliga expansionsförsök. I kamorianernas fall är det
snarast så att Katha förvisso vill härda dem som hon härdar allt annat, men att de inte är så
relevanta för henne. Många tror att Kathas syfte är att skydda hemligheter från Radh-Kamra undan
jargierna, men verkligheten är lite mer komplex - Katha har sedan [Brännandet av Edron], där hon
själv var högst delaktig, kommit att tro att någonting illvilligt kontrollerar Jargien från
skuggorna, och att det ligger i drakarnas intresse att begränsa detta inflytande. Eftersom jargierna
i Kathas ögon är enfaldiga och försvagade på grund av sin religion och sitt magiförbud löper hela
deras imperium stor risk att snabbt falla offer för Mörkret när det kommer; det finns alltså tvenne
anledningar att hon ser Jargien som ett potentiellt framtida hot snarare än en stärkande faktor i
Mundana.

Dessa idéer hos Katha delas inte av andra drakar, och hon avfärdades som ett lätt sinnesförvirrat
monstrum, bortstött och milt föraktad. Med hennes heroiska insats mot [Arkonten] vann hon dock ny
respekt, och [Drakalliansen] hade gärna åter sitt henne i sina led, om inte för att Katha avfärdar
dem som intriganta, pompösa sillmjölkar som lurats flera gånger om av [Abraxes] och [Syantecaran].
Hon fortsätter därför att agera på eget bevåg, uppfylld av en sorts sadistisk övertygelse att det
enda rätta är att i eld och blod härda tiraker och människor och alla andra levande ting inför de
fasor som komma skall.

Okänt för de allra flesta, även andra drakar, är att Katha inte är fullt så ensam som hon kan verka.
Hon har länge odlat förbund inte bara med Kumbanigash, utan också [Daggblänkets furste] och
[Stenkonungen] i Skugglandet, vars krigare hjälpt henne att behålla Krolimbergen som ett
gudsförgätet ingenmansland, höljt i Skugglandets dimmor. [Xinus] usurperande av Kumbanigashs och
[Commersium Lamias] domäner har dock skapat en ny aktör i Krolimbergen, och med Stenkonungen
upptagen på annat håll fann sig Katha stå ensam mot Plågornas furste och dess allierade. Kanske var
det därför hon till slut gav upp Krolim, och skyndade norrut för att riskera allt i ett försök att
befria världen från Khazdurnis.

Khata saknar vingar och kan således inte flyga, men låter inte det stoppa henne. En hel del
olyckliga, stympade överlevare kan bekräfta att hennes framfart är i princip omöjlig att stoppa. Hon
är cirka 18 meter lång, med grå- och svartrandig teckning, lätt glänsande av tjocka, metalliska
fjäll som på sina ställen börjat flagna av ärrvävnad. Hennes ögon är blodröda och allt som oftast
glödande i illa återhållen vrede. Hon har ett markant underbett som ser lätt lustigt ut, men hennes
betar har slitit i självaste Arkontens odöda kött, och det sägs att hon kan gapa nog för att sluka
riddare hela.

  [mortuachdrake]: Mortuach
  [Krolimbergen]: Krolimbergen
  [Kamor]: Kamor
  [kamorianska]: Kamorianer
  [Kumbanigash Häxmästaren]: Kumbanigash_den_Svarte
  [Brännandet av Edron]: Brännandet_av_Edron
  [Arkonten]: Khazdurnis
  [Drakalliansen]: Drakalliansen
  [Abraxes]: Abraxes
  [Syantecaran]: Syantecaran
  [Daggblänkets furste]: Daggblänkets_furste
  [Stenkonungen]: Stenkonungen
  [Xinus]: Xinu
  [Commersium Lamias]: Commersium_Lamia