---
author: Ymir
category:
- Avdankade ärkehjältar
- Bastarder
- Bångstyriga
- Drunokier
- Libertiner
- Musikaliska begåvningar
- Riddare
- Sagoberättare
- Svarta får
- Ätten Gahallan
created_at: '2012-05-29T15:15:02Z'
id: renmar av fågelängen
image:
- Renmar_av_Fågelängen.jpg
title: Renmar av Fågelängen
---
![Sir Renmars personliga vapen] Sir Renmar av Fågelängen är en berömd riddare och trubadur i Drunok, en komplicerad figur med både gott och dåligt rykte. I sin ungdom vann han ära på rännarbanorna och i kriget mot Jargien, och alltsedan dess har han rest vida omkring och berikat såväl drunokiska och jargiska som sabriska hov med sin musik och sitt skarpa sinne. Men han har en riddares själ och en trubadurs hjärta, och kombinerar därför dygd och dådkraft med lättsinne och list, och drar sig inte för att säga sin mening och göra som han vill. Han är känd för att komponera svidande nidvisor om folk som vunnit hans förakt, och för att i sina ballader väva in både förtäckt och ohöljd kritik mot till och med furstar och konungar. Hans *sirvente* "[Slavherren i vinlunden]", riktad mot [Caius Arcadius Ducas], fick honom bannlyst från jargisk mark, och bara hans skicklighet med svärdet räddade honom undan att pålas på [Erats] murar.

Även i Drunok är sir Renmar en kontroversiell figur, och hans morganatiska äktenskap med [Hadiona av Alamis] har inte vunnit honom några vänner bland adeln. Men samtidigt åtnjuter han vissa privilegier i Drunok, ironiskt nog som en skamfläck på ära. Sir Renmar är nämligen sir [Egar Ransarids] oäkta son med [Toemund Gahallans] dotter [Tyra av Pavara], och därmed kusinbarn till Drunoks nuvarande konung, [Akala Gahallan III]. Hans tillkomst var en tragisk historia med olyckligt slut, och trubadurerna sjunger än idag om den, åtminstone när kungen inte hör.

Sir Renmar av Fågelängen är strax över fyrtio år och hans smutsbruna hår och skägg har börjat gråna, men ryggen är fortfarande rak och hållningen stolt. Han har ätten Gahallans näsa och markerade kindben, men Ransaridernas vågiga hår, buskiga ögonbryn och blå ögon. Hans sabriskt ansade skägg klyvs vid ena kinden av ett ärr han påstår sig ha fått i strid mot en ödleman i [Okrana]. Även efter många år utomlands verkar han föredra drunokiskt mode, men i själva verket är han en man som vet att klä sig för situationen, och göra det med stil. Han går sällan någonstans utan sin luta.

Förhållandet med 'lady' Hadiona har resulterat i två döttrar, [Timotea] och [Thaïs], 11 respektive 8 år, som är sin faders ögonstenar. Sir Renmar har också en tendens att släpa runt på en zhanisk ungmö vid namn [Kiya]; det råder delade meningar om det är hans älskarinna, adoptivdotter, eller bara en tjänarinna, men hon verkar aldrig säga ett ord, varken på drunokiska eller sitt eget språk, något som bara spär på mysteriet, och därmed ryktena.

Formellt är sir Renmar husriddare under sin morbror [Tolrune Gahallan], men förhållandet dem emellan är minst sagt ansträngt, och i praktiken beter han sig som han vore fri att gå vart han ville.

  [Sir Renmars personliga vapen]: Renmar_av_Fågelängen.jpg "Sir Renmars personliga vapen"
  [Slavherren i vinlunden]: Slavherren_i_vinlunden
  [Caius Arcadius Ducas]: Caius_Arcadius_Ducas
  [Erats]: Erat
  [Hadiona av Alamis]: Hadiona_av_Alamis
  [Egar Ransarids]: Egar_Ransarid
  [Toemund Gahallans]: Toemund_Gahallan
  [Tyra av Pavara]: Tyra_av_Pavara
  [Akala Gahallan III]: Akala_Gahallan_III
  [Okrana]: Okrana
  [Timotea]: Timotea
  [Thaïs]: Thaïs
  [Kiya]: Kiya
  [Tolrune Gahallan]: Tolrune_Gahallan