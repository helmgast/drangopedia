---
author: Ymir
created_at: '2013-03-03T07:29:39Z'
id: Domharath
links:
  category:
  - Ebhron
  - Städer
  mention:
  - Apexryggen
  - Kosala
  - Kurukshetrafloden
  - Luberos
  - Stora Arkipelagen
  - Tarashar
  - Ukhovarnaarkaden
  - Zenslätten
title: Domharath
---

Den största av norra Ebhrons berömda bergsstäder är Domharath, genom sitt läge som slutposten i
Ebhrons jättelika kanalsystem en vital länk mellan [Zenslätten] och Ebhrons baksida. Staden var en
gång säte för [tarasharerna], de ebhronitiska krigsherrar som satte skräck i världen genom sina
ändlösa krig mot [Kosala] i öster och [Luberos] och [Arkipelagen] i väster. Domharath brer ut sig
över sluttande bergssidor likt en jättelik grå massa av serpentinvägar, avsatser, broar, ringmurar,
kasematter och sönderfallande torn; på många ställen hänger hus nära nog på trekvart över lodrätta
strup, och bakgårdar vätter ibland rakt ned i becksvarta forntida gruvshackt. Det mesta av gruvorna
i området är numera uttömda, och det är istället transport och hantverk som sysselsätter många;
metaller från andra gruvor i [Apexryggen] förs landvägen till staden för att bearbetas eller skeppas
vidare, och livlig handel går vattenvägen ner från bergen via [Kurukshetraflodens] väldiga slussar,
i sig en imponerande rest av tarasharernas era. Smog från de många smidesässjorna och masugnarna
ligger ofta över staden och höljer den i en osmickrande mörkgrå dimma, som de 65 000 invånarna
emellertid tycks föga bekymrade över trots talrika fall av stenlunga. Istället oroas de av
Kabalaorden, som har upprätthållit en stark närvaro i staden ända sedan tarasharerna störtades för
två årtusenden sedan. Många rykten går om vad magikerna egentligen pysslar med djupt nere i de
[väldiga katakomber och kasematter som är resterna av tarasharernas befästningar]. Det sägs att
tingestar blivit kvar i mörkret inuti bergen, fasansfulla skapelser tarasharerna ämnade släppa lösa
på sina ärkefiender i Arkipelagen, och än idag händer det att masspanik uppstår sedan någon stadsbo
påstått sig ha blivit attackerad av något på en nattmörk bakgata.

  [Zenslätten]: Zenslätten
  [tarasharerna]: Tarashar
  [Kosala]: Kosala
  [Luberos]: Luberos
  [Arkipelagen]: Stora_Arkipelagen
  [Apexryggen]: Apexryggen
  [Kurukshetraflodens]: Kurukshetrafloden
  [väldiga katakomber och kasematter som är resterna av tarasharernas befästningar]: Ukhovarnaarkaden