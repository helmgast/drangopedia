---
author: Ymir
category:
- Bakgrundsinformation
- Eumo
- Fadäser
created_at: '2012-09-30T18:40:40Z'
id: arvsproblemet
title: Arvsproblemet
---
(Box till Västlandenboken).

En källa till social oro i Eumo är det faktum att jordegendomar enligt många stammars traditionella arvslagar hela tiden styckas upp mer och mer därför att varje son (eller dotter, ibland) ska få sitt. Detta gör jordlotterna allt mindre över tid och allt mindre bärkraftiga. [Aomefolket] löste detta problem för länge sedan genom sin säregna sociala struktur med gemensamt jordägande, men andra stammar, [Qulimanwe]-tosherna i synnerhet, har genom seklerna kunnat hålla problemet i schack genom att bryta ny mark i de västra djunglerna, och emellanåt erövra andra släkters jordar i klankrig. För tio år sedan genomdrev [Sungmunkarna] emellertid en jordreform som gäller hela landet, ett mycket ovanligt fenomen i ett decentraliserat rike som Eumo. Munkarna ville framförallt stävja social orolighet (det vill säga Qulimanwes ständiga fejder) och framtida problem, men vad dessa framtida problem skulle vara är mer oklart - det ryktas att munkarna fruktar någon gammal, farlig kraft i de västra djunglerna, som människornas svedjebruk i allt högre grad hotat att störa. Reformen som blivit till lag gör hursomhelst gällande att endast ett barn i varje familj kan ärva familjens jord.

För en del familjer var detta inget problem; de hade löst problemet så i flera generationer redan. Andra har mer motvilligt fogat sig. I Qulimanwes fall har det hela inneburit att marken nu tillfaller äldsta dottern, något som gjort många söner upprörda, och skapat farliga känslor av förfördelning och skam. En hel grupp av arga unga män har uppstått, män som vuxit upp i tron att de skulle få en liten åkerplätt att odla, men nu står utan något. Sociala oroligheter har ökat som följd, i synnerhet i [Belu] och [Sung] dit många av dessa lottlösa ynglingar sökt sig för att pröva lyckan. I en del fall har äldsta dottern rentav mördats av avundsjuka bröder och systrar, som sedan antingen försökt usurpera hennes arv, eller sälja det och fördela förtjänsten mellan sig. Det senare är i sig problematiskt då den belusiske jordbruksbaronen [Tawal Tega] köpt upp många dylika "blodsjordar", och blivit en allt mäktigare aktör i Eumo. Familjerna som sålt jordarna, å sin sida, gör ofta slut på pengarna förr eller senare, och slutar upp som utblottade och desperata - somliga har blivit skuldslavar åt [Bossarna i Belu].

  [Aomefolket]: Aome
  [Qulimanwe]: Qulimanwe
  [Sungmunkarna]: Sungmunkarna
  [Belu]: Belu
  [Sung]: Sung
  [Tawal Tega]: Tawal_Tega
  [Bossarna i Belu]: Bossarna_i_Belu