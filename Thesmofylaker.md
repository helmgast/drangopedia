---
author: Ymir
created_at: '2013-02-28T08:37:43Z'
id: Thesmofylaker
links:
  category:
  - Magiska varelser
  - Primalväsen
  mention:
  - Damoklenes hallar
  - Edil
  - 'Im-Berefel Ra''Drach do Kampa'
  - Liktor
  - Vestal
title: Thesmofylaker
---

**Beskrivning:** Thesmofylaker är bisarra, men i princip helt fysiska, primalväsen ungefär i storlek
med små jakthundar. De går på alla fyra, men deras baktassar ser ut som mänskliga fötter och
framtassarna som människohänder, och de rör sig närmast ljudlöst på tårna och fingerspetsarna.
Kroppen avslutas i en platt, bäverlik svans, och en lång hals med ett smalt huvud utan synbara
sinnesorgan. Deras hud är gråvit med ljusa blå fläckar, men varelserna omges ständigt av ett svagt
stasisfält och påtagliga störningar i tid och rum, vilket får dem att te sig lätt diffusa, med ett
ryckigt rörelsemönster som ibland tycks vara blixtsnabbt, men lika ofta tycks gå i ultrarapid.

**Utbredning:** Thesmofylaker lever i tidens strömmar, och befolkar framförallt en mystisk plats
kronomantiker kallar [Damoklenes hallar]. Därifrån tycks thesmofylaker kunna ta sig till en uppsjö
av olika platser i tid och rum, och de verkar ofta dragna till spektakulära fältstörningar i
Mundana, i synnerhet kronotropiska sådana. Ibland uppträder de i sällskap med mäktigare primalväsen,
men grupper av thesmofylaker, och i undantagsfall enskilda individer, tar sig inte sällan till den
fysiska världen på egen hand, om omständigheterna tillåter. De tenderar att inte stanna länge, utan
återvända till Damoklenes hallar när de stillat sin nyfikenhet på det som lockade dem till att börja
med, men de brukar dröja sig kvar vid platser högmagiska för kronotropi, och beskydda dem från
förödelse.

**Beteende:** Thesmofylaker saknar normala sinnen utöver känsel, och reagerar på avstånd bara på
fenomen i andevärlden och magiflödet. Först när deras ande- och magiförnimmelse inte räcker till tar
de sig försiktigt närmare och använder sina händer och sin nos för att känna sig fram. Eftersom de
inte kan se tenderar de att sakna respekt för fysiska hinder, och tvekar inte att hoppa, klättra och
teleportera för att ta sig fram. Ur deras eget perspektiv rör de sig långsamt och eftertänksamt och
känner på allt de passerar, men på grund av tidsfluktueringarna som omger dem ter det sig ofta för
omvärlden som att de flimmrar från punkt till punkt. Thesmofylaker är dock nyfikna och spontana
varelser, och om något verkligen tilldrar sig deras uppmärksamhet är de mycket ivriga att studera
det. Magiker är oense om vad som driver thesmofylaker, men det står klart att de är intelligenta,
och upplever sig ha nån slags plikt att beskydda de kronotropiska flödena i världen; något de är
beredda att dö i drivor för, om de måste. Generellt är de ganska fredliga, och attackerar bara om de
själva eller de kronotropiska flödena är hotade, eller om mäktigare väsen beordrar dem till det. De
håller sig isåfall på avstånd och använder magi, i synnerhet effekten Förfall, mot fienden.

**Nedkallning:** Thesmofylaker kan åkallas med effekten 'Tidsharmoni' på magnitud 4 i kombination
med 'Nedkalla' på samma magnitud. Det finns ingen kronotropisk metod för att kontrollera dem på
magisk väg, och man måste isåfall ta till olika psykotropiska effekter. Eftersom thesmofylaker är
relativt fredliga kan det vara en idé att helt sonika försöka kommunicera med dem, men det är
komplicerat då de saknar hörsel- och synorgan; telepati sägs dock fungera bra. Av någon anledning
verkar thesmofylaker reagera mer positivt på gamla individer - till den grad att [Im-Berefel
Ra'Drach do Kampa] har en som familiarus.

Vid nedkallning av en thesmofylak slår magikern sitt PSY med Ob4T6 för att se hur varelsen reagerar:

-   Perfekt: Thesmofylaken blir mycket nyfiken och närgången och lätt att kommunicera med.
-   Lyckat: Utforskar omgivningarna intensivt, men håller sig undan om någon kommer nära. Om inget
    lyckats fånga dess intresse efter ett antal minuter som motsvarar effekten på reaktionsslaget
    väver den Tidsharmoni och teleporterar sig till Damoklenes hallar.
-   Misslyckat: Drar sig undan, teleporterar eller springer iväg, och utforskar omgivningarna för
    att sedan återvända till Hallarna.
-   Fummel: Attackerar om den tror sig kunna vinna. Är motståndet övermäktigt flyr den till Hallarna
    för att hämta förstärkning i form av [Liktorer], [Vestaler] eller rentav en [Edil].

Thesmofylak \[Rang 4\]
----------------------

**STY:** 7 \[2T6\] **KÄN:** 15 \[3T6+5\]\
**TÅL:** 8 \[2T6+1\] **MAG:** 18 \[2T6+11\]\
**RÖR:** 14 \[3T6+3\] **AND:** 15 \[3T6+5\]\
**PER:** 7 \[2T6\]\
**PSY:** 8 \[2T6+1\]\
**VIL:** 17 \[4T6+2\] **AGG:** 8 – Observerar (Ignorerar)\
**Förflyttning:** 10 m/runda\*,**BF:** 15 kg**UK:** 6 rutor\
**Chockvärde:** 11,**Skadetålighet:** 5 rutor,**VINIT:** 10,**Insikt:** 8.

*\*Thesmofylaker är fyrbenta och Förflyttning beräknas därför som (RÖR+TÅL+10)/3 och bärförmågan
dubblas.*

**Anfallsmanövrer (närstrid):**\
Språng (12), Se anfallsmanövrerna Tackling och Greppa\
Slag (11), ObK1T6, Bryt(–), SI (1/2).

**Försvarsmanövrer:** Undvika (14)

**Träfftabell:** Fyrbenta djur (Tabell 7-10 i regelboken)

**Rustning:** Generellt: \[H4, K4, S4\]\
Stasiseffekt \[H4, K4, S4\] Omger hela kroppen.

**Färdigheter:** Alstra Ataxatropi 10\*\*, Alstra Kronotropi 12\*\*, Alstra Nomotropi 10\*\*,
Besvärjelse 12, Gömma 10, Hoppa 9, Klättra 14, Lagkunskap 11, Smyga 13, Speja 14\*\*\*, Spådom 10,
Spåra 16\*\*\*, Söka 14\*\*\*, Stridsvana 7, Undvika 14

*\*\*Thesmofylaker är naturligt magiska och alstrar alla primalkrafter en nivå lättare (-Ob1T6).
Svårigheten kan dock aldrig gå under mycket lätt (Ob1T6).*

*\*\*\*Färdigheterna omfattar här också en förmåga att med hjälp av Magiförnimmelse känna magisk
resonans och andra spår av magiutövande.*

**Besvärjelser:** Thesmofylaker improviserar besvärjelser utifrån effekterna Avskärma aspekt,
Bromsa, Dämpa, Fjättra, Förfall, Förnimma ålder, Förutskickelse, Kausalitetsstörning, Kaosväv,
Olära, Riva sönder väv, Teleportera, Temporallokalisera, Tidsdilatation, Tidsharmoni och Åldring.

**Språk:** Thesmofylaker kan inte tala, se eller höra, men förstår telepati och andra magiska
kommunikationsmedel oavsett språk.

**Egenskaper:** Thesmofylakers rörelsemönsters liberala förhållande till tid och rum gör dem en nivå
(Ob1T6) svårare att träffa i strid. De tar skada som levande varelser, men läker dubbelt så fort.
Thesmofylakblod är en eftertraktad alkemisk substans med kraftfulla magiska egenskaper; om någon
dricker det räknas de som påverkade av effekten 'Tidskänsla' i ett helt år. Utöver att de får en
nivå lättare på att alstra och väva alla primalaspekter får thesmofylaker också en nivå lättare på
att upptäcka kronotropiska magiflöden och monoliter, och på att förnimma alla former av anomalier
relaterade till denna aspekt. Deras magiska natur låter dem alstra och väva improviserade
besvärjelser på en runda - varje handling tar för dem en halv runda, istället för en hel. De drabbas
aldrig av några negativa effekter av okontrollerad dissipation, men tar fysisk skada av att vistas i
områden lågmagiska för primalaspekterna - Ob1T6 trauma och smärta per timme. Genom att väva
'Tidsharmoni' på sig själva får thesmofylaker förmåga att med effekten 'Teleportera' förflytta sig
en dag framåt och bakåt i tiden per magnitud som effekterna vävs med. De kan också teleportera sig
till Damoklenes hallar på samma vis, oavsett var de befinner sig - detta kräver fyra magnituder.

  [Damoklenes hallar]: Damoklenes_hallar
  [Im-Berefel Ra'Drach do Kampa]: Im-Berefel_RaDrach_do_Kampa
  [Liktorer]: Liktor
  [Vestaler]: Vestal
  [Edil]: Edil