---
author: Lycan
created_at: '2012-09-13T09:23:28Z'
id: Gbanju Pouliwana
links:
  category:
  - Arkipelagisk historia
  - Gudsmän
  - Historiska personer
  - Klärvojanta
  - Profeter
  mention:
  - Atakalaua
  - De yttre öarna
  - Den Eviga Drömmen
  - Gilani
  - Hobinabraffa
  - Hudonrullarna
  - Jabalsu
  - Jaspishovet
  - Kiva
  - Likmaliter
  - Lix Lamacon
  - Lubandu
  - 'Manah Tui''ranyan'
  - Norra arkipelagen
  - 'Ok''oaru'
  - Oke
  - Phunguwe
  - Shamhata
  - Sor
  - Tainoa
  - Tenyanda
  - Wakla Marakunda
  - Yama
  - Yttre öarna
title: 'Gbanju Po''uli''wana'
---

Enligt [Hudonrullarna] som förvaras i imayhelgedomen [Jabalsu] i [Hobinabraffa] kan de phungusiska
idéerna om en expansion österut härledas till en tidigare folkvandring. I krönikan talas det om
Gbanju, kejsare [Manah Tui'ranyans] av Phunguwe högra hand och en av de mest inflytelserika
figurerna vid [Jaspishovet]. Han var en fulländad astrolog och hans kartläggningar av Mundanas
stjärnhimmel och beräkningar kring himlakropparnas rörelser används fortfarande vid forianska
universitet. Det mesta av hans status kom emellertid från hans visioner och sannsyner. Gbanju ansågs
stå i direkt kontakt med [Tenyanda] och [Den Eviga Drömmen], och hans järtecken hade flera gånger
räddat Tui'ranya-dynastin undan katastrof.

När Gbanju så började få drömmar från en entitet som kallade sig för [Likmálan], som talade om en
stor katastrof i antågande, och det nödvändiga behovet av en utvandring österut, var det många som
hörsammade hans varningstal. Kejsare Manah och resten av Tui'ranyans översta skikt vände sig dock
emot Gbanju, och förkunnade att Phunguwes härskare på intet sätt ämnade lämna sitt hemland, annat än
som erövrare. Gbanju blev dock allt mer uppfylld av Likmálans visioner, och började samla fanatiker
och lycksökare omkring sig, utan den kejserliga maktens goda vilja.

Till slut hade [likmaliterna], som de kommit att kallas, blivit så många att kejsaren inte längre
kunde ignorera dem. Gbanju stod även han alltjämt i hög aktning hos många inflytelserika, religiösa
personer, och den kejserliga administrationen ändrade attityd något. Kejsaren gick nu och och gav
likmaliterna och deras projekt sin välsignelse, och lovade också att i någon utsträckning sponsra
expeditionen. I hudonrullarna skriver den okända kejserliga krönikören att Gbanju "var uppfylld av
andlig inspiration", men mer sentida läsare av texterna har i någon mån ifrågasatt detta. Gbanju var
i sanning en mäktig individ vid Jaspishovet, men som präst hade han ingen rättighet att äga land
eller möjlighet att skapa familj. Kanske var hans religiöst motiverade exodus inget annat än ett
försök att skaffa världslig makt åt sig själv.

Oavsett anledningar och svårigheter kom det sig till sist att Gbanju Po'uli'wana lämnade [Shamhata]
med tusentals följeslagare ombord på ett hundratal fartyg av varierande storlek. Pilgrimerna seglade
österut, och försvann ur den phungusiska historieskrivningen. Detta hände någon gång under kejsare
Manah Tui'ranyans sista regeringsår, antagligen 5568 eller 5569 ark.

Hur det gick för Gbanjus expedition är omtvistat. Några sekel senare, när phunguwe av olika
anledningar sneglade österut, var Gbanjus kungadöme i öster ett ständigt förekommande argument för
en phungusisk expansion. Det verkar som om det förekommit en föreställning i phungusisk kultur om
att Gbanju koloniserat åtminstone en ögrupp ([Atakalaua], av vad det verkar efter fragment av
phungusiska kartor), och att denna besittning badade i guld och rikedomar. Om detta berodde på vild
fantasi hos phungusierna, eller kanske korrespondens mellan Gbanjus folk och moderlandet kan vi bara
spekulera om. När phunguserna sedermera reste österut i stort antal och inledde sina territoriala
konflikter med [Tainoa] och [lubanduriket] fanns det hur som helst inget spår av Gbanjus folk.

Flera moderna lärda i Arkipelagen, däribland [Gilani] och [Wakla Marakunda], har framfört teorin att
[Ok'oaru] är ättlingarna till Gbwanjus expedition. Ok'oaru dyrkar [Yama] och har många andra
påtagliga kulturella och utseendemässiga likheter med darkenerna på Den södra kontinenten, men
Phunguwe tros ha landstigit först i centrala västra Arkipelagen, på [Oke] eller [Sor], och det
dröjde många sekel innan de kom så långt söderut som [De yttre öarna]. Man vet att [Phunguwe] i
någon mån koloniserade de [Yttre öarna], men omfattningen av denna kolonisering vet man mycket lite
om. Vissa fragment av bevarad phungusisk korrespondens gör dessutom gällande att öarna redan var
bebodda vid phungusernas sena anländande.

Med grundval av detta har den så kallade 'Gbwanju-hypotesen' uppstått, där man antingen menar att
öarna var obebodda när Gbwanjus expedition nådde dit, eller att de mötte och blandades upp med en
överlevande spillra av den fornstora [kivanska] civilisationen. De urinvånare som phungusernas sena
anländare (ie en andra våg av phungusisk kolonisation i Gbwanju-hypotesen) då skrev till
centralmakten i [Norra arkipelagen] om skulle då alltså ha varit ättlingar till Gbwanjus
immigranter.

  [Hudonrullarna]: Hudonrullarna
  [Jabalsu]: Jabalsu
  [Hobinabraffa]: Hobinabraffa
  [Manah Tui'ranyans]: Manah_Tuiranyan
  [Jaspishovet]: Jaspishovet
  [Tenyanda]: Tenyanda
  [Den Eviga Drömmen]: Den_Eviga_Drömmen
  [Likmálan]: Lix_Lamacon
  [likmaliterna]: Likmaliter
  [Shamhata]: Shamhata
  [Atakalaua]: Atakalaua
  [Tainoa]: Tainoa
  [lubanduriket]: Lubandu
  [Gilani]: Gilani
  [Wakla Marakunda]: Wakla_Marakunda
  [Ok'oaru]: Okoaru
  [Yama]: Yama
  [Oke]: Oke
  [Sor]: Sor
  [De yttre öarna]: De_yttre_öarna
  [Phunguwe]: Phunguwe
  [Yttre öarna]: Yttre_öarna
  [kivanska]: Kiva
  [Norra arkipelagen]: Norra_arkipelagen