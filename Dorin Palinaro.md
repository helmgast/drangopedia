---
author: Ymir
category:
- Drunokier
- Drunokiska Hertigar
- Drömmare
- Eunucker i praktiken
- Svarta får
- Ätten Palinaro
created_at: '2011-08-07T03:07:35Z'
id: dorin palinaro
image:
- Dorin_Palinaro.jpg
title: Dorin Palinaro
---
![Dorin Palinaros personliga vapen]

Dorin Palinaro är hertig av Lugdum, och säkert en av Drunoks mest anonyma figurer sett till vilken hög befattning han innehar. Hertig Dorin har allid levt i skuggan av sin karismatiske [far] och sina beryktade yngre bröder, men verkar inte misströsta över detta; han har aldrig strävat efter personlig ära, även om han inget hellre skulle önska sig än ett erkännande från sin far. Dorin har hängett sig åt att vara en duktig administratör, en rättvis ledare och en folkets vän, att bygga broar och vägar och sponsra barnhem, den sortens saker han hoppades inte bara skulle ge honom faderns godkännande, utan en välförtjänt plats i himlen hos Daak. Hur det är med det där senare kan man ju aldrig veta, men fadern tycks till Dorins besvikelse inte ha några planer på att ge honom minsta komplimang; han har ägnat femtiosex år åt att smäda och pika sin äldste son, och lär inte sluta nu. Att fadern för tjugofem år sedan tvingade på Dorin ett miserabelt äktenskap med [Ianthe Keroularina] är nästan förlåtligt i sammanhanget, trots att Dorin och hans hustru hatar varandra än.

Någon som däremot verkar uppskatta Dorins talanger är kung [Akala Gahallan], som både bett honom se över flera viktiga ritningar och projekt, och ordnat en plats åt Dorins begåvade dotter [Timea] vid Kejserliga Ingenjörsakademin i [Amra]. Dorin har inga levande söner, men har närt en mörk tanke på att hämnas på sin far genom att gifta bort Timea eller någon av hennes systrar, och sedan överlåta sin hertigtitel på maken så att hertigdömet faller ur ätten Palinaros händer. Dorin skulle då försaka även sin rätt till faderns furstetitel, om gubben nu mot förmodan skulle tillåta sig att dö innan honom, men det gör inte så mycket - han skulle ändå vilja tillbringa sin ålders höst i kloster; kanske odla lite örter, brygga klosteröl och avnjuta skrifter han aldrig annars haft tid med.

  [Dorin Palinaros personliga vapen]: Dorin_Palinaro.jpg "Dorin Palinaros personliga vapen"
  [far]: Ruben_Palinaro
  [Ianthe Keroularina]: Ianthe_Keroularina
  [Akala Gahallan]: Akala_Gahallan
  [Timea]: Timea_av_Lugdum
  [Amra]: Amra