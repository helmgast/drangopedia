---
author: Ymir
created_at: '2014-08-23T22:45:14Z'
id: Zoares
links:
  category:
  - Akademiker
  - Filosofer
  - Historiska personer
  - Impopulära
  - Koshaner
  mention:
  - Akbhata Donyabeh
  - Alkarzan
  - Ebhron
  - Gondwa
  - Jargien
  - Jen
  - Melorion
  - 'Menon-Aun'
  - Reshim ben Alad
  - Sjöfarardynastin
  - Stora Arkipelagen
  - Zoares prolegomenon
title: Zoares
---

Zoares, egentligen Zhoar ben Adjan ab-Is'man, var en mûhadinsk naturfilosof, geograf, botaniker,
historiker, mystiker och allmänt lärd som var verksam i [Jen] och [Alkarzan] under
[Sjöfarardynastin] för tusen år sedan. Han hade en fattig uppväxt och tvangs inleda sin
intellektuella bana med att å lokala lahiders vägnar författa simpla kvasireligiösa essäer, men
lyckades smuggla sig ombord ett av sjöherre [Reshim ben Alads] skepp, och senare bli nära vän med
denne. Zoares skulle under återstoden av sitt liv vara med på otaliga seglatser i Reshims och andras
regi, och färdades så långt fjärran som till [Ebhron], [Menon-Aun] och, tror somliga, [Gondwa].
Under de mångtaliga resorna insamlade han växter och djur som senare studerades vid akademierna i
Mûhad, men samtiden var mer intresserad av handelsleder och tributriken än vetenskapliga upptäckter,
och trots de långa skrifter Zoares författade på sin ålders höst blev han aldrig en särskilt berömd
man.

Det var först långt efter Zoares död som lärda i [Jargien], [Melorion] och [Stora Arkipelagen]
började intressera sig för hans upptäckter och teorier, i synnerhet hans ofullbordade livsverk
[Akbhata Donyabeh], eller *Geografica Mundana*, samt den ofantliga långa och brokiga förskriften
till detta verk, [Zoares prolegomenon]. Dessa två verk anses idag fundamentala för läran om hur
olika arter av djur och monster spritt sig över världen, men även för de befintliga
föreställningarna om hur växter förökar sig. *Prolegomenon* är även berömd för ett stort antal
vidlyftiga teorier som vållat mycket spekulation och upprörda motskrifter, bland annat de om
ödlefolkets, taupernas och cirefaliernas ursprung, den alviska förbannelsens natur, kvinnors
undergivna mentalitet, drogväxters fundamentala funktion för andligheten, och *Zoares hypotes*, som
förklarar hur reinkarnerade själsaggregat tar plats i moderlivet.

  [Jen]: Jen
  [Alkarzan]: Alkarzan
  [Sjöfarardynastin]: Sjöfarardynastin
  [Reshim ben Alads]: Reshim_ben_Alad
  [Ebhron]: Ebhron
  [Menon-Aun]: Menon-Aun
  [Gondwa]: Gondwa
  [Jargien]: Jargien
  [Melorion]: Melorion
  [Stora Arkipelagen]: Stora_Arkipelagen
  [Akbhata Donyabeh]: Akbhata_Donyabeh
  [Zoares prolegomenon]: Zoares_prolegomenon