---
created_at: '2014-08-26T01:35:25Z'
id: Aswtala
links:
  category:
  - Demoner up the wazoo
  - Eumo
  - Tosher
  - Västlandens befolkning
  mention:
  - Akpilos
  - Aome
  - Eumo
  - Mbinguni
  - Mudami
  - Qulimanwe
  - Summag
  - Sung
  - Woyk
title: 'Asw''tala'
---

Asw'tala är [Eumos] största tosherstam, en lös gruppering av klaner som för en delvis nomadiserande
tillvaro på slätterna nordväst om [Sung]. Enligt legenderna var de en gång gruvslavar i [Akpilos],
men gav sig ut för att söka ett nytt liv på slätterna sedan detta rike gått under. Olikt de flesta
andra pastoralnomader i regionen är de inga framstående ryttare, utan föredrar att följa sina
boskapshjorder till fots, medan packningen helt sonika lastas på [woyk-bufflar] och slädar. För den
sakens skull är Asw'tala på inga sätt veka; även oaktat deras stora antal är de mästare på att gömma
sig i sina markers höga gräs och bombardera angripare med förgiftade bågpilar och kastspjut. Trots
detta åtnjuter Asw'tala inget vidare inflytande i Eumo, vilket gjort dem allt mer frustrerade genom
åren - såväl zhanerna som [Aomefolket] och deras [Mbinguni]-legosoldater är fortfarande mycket
starkare krafter i landet.

Asw'tala har alltid vetat bättre än några andra hur man blidkar [Summags] demoner, men på senare år
har dessa kunskaper kommit att omvandlas till en direkt religion. Under ledning av karismatiska
schamaner har man funnit nya sätt att besvärja demoner och förfadersandar och utvecklat en komplex
demonologisk tradition som av många utomstående betraktas som blasfemisk och olycksbådande. En
viktig sådan ledare är för närvarande den kvinnliga schamanen [Mudami], som försöker få till stånd
en allians med [Qulimanwe] för att öka toshernas inflytande i regionen.

Asw'talas män bär sällan mer kläder än höftskynken och ibland tjocka mantlar av woykpäls till skydd
mot väder och vind, medan kvinnorna bär färgglada, mönstrade draperingar i bomull och ylle. Ibland
använder man även halmhattar av foriansk modell, men med karaktäristiskt spetsiga kullar och mycket
smala brätten. Smycken av ben och brons är populära, och märkliga amuletter och fetischer vars syfte
inte ens Sungmunkarna tycks förstå. Stammens medlemmar är något längre än tosher i allmänhet, men
fortfarande givetvis korta och klena i förhållande till dakenerna.

  [Eumos]: Eumo
  [Sung]: Sung
  [Akpilos]: Akpilos
  [woyk-bufflar]: Woyk
  [Aomefolket]: Aome
  [Mbinguni]: Mbinguni
  [Summags]: Summag
  [Mudami]: Mudami
  [Qulimanwe]: Qulimanwe