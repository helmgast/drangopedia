---
author: Ymir
category:
- Enigmatiska figurer
- Excentriker
- Folk i Stora Arkipelagen
- Förmögna
- Kapitalister
- Plågor
- Röda Triskelen
- Sabrier
created_at: '2011-06-17T03:07:40Z'
id: bertrand marcomb
title: Bertrand Marcomb
---
Bertrand Marcomb är en av få sabrier som aldrig satt sin fot på sabrisk jord; född och uppvuxen i [Övärlden]. Trots enkel härkomst (båda föräldrarna var tjänare åt ätten [Matravin]) gjorde han sig redan i unga år rik på handel med pärlemor från [De Yttre Öarna]. Olikt så många andra, som förslösat Arkipelagens rikedomar på skörlevnad och lyx, investerade Bertrand Marcomb klokt, och genom att skickligt spela ut konkurrenter mot varandra samtidigt som han upprätthöll goda relationer med Arkipelagens infödingar etablerade han sig med tiden som en av öarnas allra rikaste och mest inflytelserika handelsmän. Under de värsta kriserna mellan Consaber och [Fraktionen] lyckades han ligga lågt, och hela tiden komma ur konflikten i ett bättre läge än han hade börjat. Hans enda, kända, misslyckande var då han tillfångatogs av [Sar Umrin Sham-Ukin], den dåvarande tyrannen av [Omo], och satt fängslad hos denne i flera år. Omständigheterna kring hur Bertrand Marcomb omsider kom fri är oklara, och ett anmärkningsvärt faktum är att han idag tycks ha bättre kontakter med [Diemedéerna] än nästan någon annan i Övärlden - kaffe, sockerrör och lapis lazuli från Omo genererar idag enorma inkomster i Marcombs kistor. Han sägs ofta vara den rikaste sabriern i världen.
För mer än ett decennium sedan gjorde Marcomb gemensam sak med [Thiery Samand Armé-Dachaud], och senare [Marcel Devin de Ryon], och grundade handelshuset [Den Röda Triskelen]. Ägandeförhållandena och ambitionerna inom denna rörelse är mycket luddiga och skumma, i synnerhet som Marcomb traditionellt varit en ensamvarg, mycket ovillig att binda sig vid andra. Somliga hävdar att han grundade handelshuset för att kunna överlåta många administrativa ting på sina nya bundsförvanter, så att han själv på sin ålders höst kunde söka uppfylla gåtfulla ambitioner som har att göra Arkipelagens uråldriga hemligheter, snarare än världsliga rikedomar och handelsintriger. Åtminstone delvis tycks detta vara sant - den åldrade och excentriske Marcomb tar, öppet, mycket liten del i Röda Triskelens verksamhet, och flackar istället runt i Arkipelagen ombord sitt skepp [Krysantemum], på jakt efter okända ting. Vilken relation han egentligen har till de andra delägarna i Röda Triskelen är i stort höljt i dunkel.
'''Resurser: 23 (Ofattbart rik excentriker) '''  '''Rykte: 20 (Fortfarande ofattbart rik excentriker) '''

  [Övärlden]: Stora_Arkipelagen
  [Matravin]: Matravin
  [De Yttre Öarna]: De_Yttre_Öarna
  [Fraktionen]: Fraktionen
  [Sar Umrin Sham-Ukin]: Sar_Umrin_Sham-Ukin
  [Omo]: Omo
  [Diemedéerna]: Diemedéerna
  [Thiery Samand Armé-Dachaud]: Thiery_Samand_Armé-Dachaud
  [Marcel Devin de Ryon]: Marcel_Devin_de_Ryon
  [Den Röda Triskelen]: Den_Röda_Triskelen
  [Krysantemum]: Krysantemum