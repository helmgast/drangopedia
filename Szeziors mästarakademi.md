---
created_at: '2012-12-03T10:08:33Z'
id: Szeziors mästarakademi
links:
  category:
  - Akademier
  - Träningsläger
title: Szeziors mästarakademi
---

Szeziors mästarakademi ligger fint belägen med utsikt över den Vamboliska staden Remrims hamn. De
tvåvåningsbyggnader som ringar in övningsgården innehåller rum där eleverna bor, träningsutrustning,
lärosalar samt Szlien Szezior och hans familjs privata rum.

Akademin har vuxit till sig de senaste åren under klingmästaren och föreståndaren Szlien Szezior.
Szlien, avlägset släkt med skolans grundare Herniez Szezior, anses för tillfället vara en av de
absolut skickligaste klingmästarna i Melorion och får då och då möta beryktade kämpar i dueller för
att säkra sin plats, något som hitintills klarats utan problem.

Skolan tar emot elever så länge de kan uppföra sig någorlunda hyfsat och har råd med den dyra
månadsavgiften. Trots att träningen är intensiv, brukar många elever tillbringa sina kvällar i
Remrim på någon av stadens många tavernor, något som stundtals utmynnar i bråk då de kaxiga fäktarna
lätt stöter sig med delar av stadens befolkning. Detta ses dock som ett steg i utgallringen, då
elever som kommer efter i sin utbildning på grund av bakfylla eller blessyrer från dueller
obönhörligen sparkas ut. I Szeziors hus tolereras varken suputer eller förlorare.

Mästarakademin har goda kontakter med den sociala eliten i Remrim. Kontakterna med handelshuset
Temiranz har alltid varit goda och skolan får ofta mottaga silverbidrag, så småningom hamnar också
många av eleverna på något av handelshusets filialer eller skepp. Goda kontakter finns också med de
stora textiltillverkarna samt kurfursten och hans familj. Förgreningarna är många och flera mäktiga
personer står i förbindelse med akademin.

**Avgift:** 30 dinarer.

**Stridskonster:** Szezianskt klingmästeri.

**Utbildningsfärdigheter:** Se Ädlingens (sidan 65 regelboken) eller Vapenmästarens yrkesfärdigheter
(sidan 13 Vapenmästaren)