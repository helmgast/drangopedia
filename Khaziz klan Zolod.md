---
author: Lycan
category:
- Folk i Garandor
- Folk i Stora Arkipelagen
- Hantverkare
- Kortisar
- Köpmän
- Maffiabossar
- Oritoner
- Sadister
- Zolod
created_at: '2012-09-27T17:44:57Z'
id: khaziz klan zolod
title: Khaziz klan Zolod
---
Khaziz klan Zolod hus Tzadakh kom till Garandor för nästan ett sekel sedan, då en ung, entusiastisk dvärg, om än kraftigt illamående efter den långa sjöresan. Från början var han, likt sina fränder, en ärlig och idealistisk hantverkare, men vid någon punkt uppstod...möjligheter, och Khaziz valde att ta den mer lönsamma men mindre etiska vägen. I takt med att de flesta andra av dvärgarna från Calnia som kommit för att arbeta på [St Dunkleosteus katedral] reste hem fick den kompetente Khaziz ett finger med i spelet i allt fler projekt i Garandor. Det började, förstås, med byggnationer, men därifrån var steget naturligt till att skaffa sig en andel i ägandet av byggnaderna, och i maskopi med den dåtida byggherren [Malko dor Shemjal] etablerade sig Khaziz som en viktig mäklare, husägare och utsugare. Ockerhyror, kartellbildningar och strategiska upptrissningar av priser i hans och Malkos regi gjorde ett tag bostadsmarknaden i Garandor nästan ohållbar, tills [Örådet] gick in och satte stopp för verksamheten med nya och radikala reformer av lagarna. Detta ledde till en mer eller mindre öppen konflikt mellan lagmännen och Malko, utmynnande i ett regelrätt [gatukrig] tills dess att Malko dräptes av [Maharathaïm]. Hans cirefaliska partners övergav snabbt det sjunkande skeppet som Malkos affärsimperium hade varit, men Khaziz lyckades lägga rabarber på en del av tillgångarna, inte minst otaliga skuldebrev, och höll en låg profil i många år medan han odlade sina resurser genom ett hänsynslöst utnyttjade av sina många skuldslavar.

Idag är Khaziz känd som en respekterad och fruktad affärsman i Garandor, involverad både i hederliga affärer och ren kriminalitet. Somliga skulle hävda att han definitivt är en hälare, utpressare och första rangens skurk, men Khaziz har en otäck förmåga att hålla sig balanserande precis på gränsen för vad lagarna tillåter. I de fall han faktiskt *inte* gör det har han, sägs det, noggrant mutat Garandors lagmän att titta bort en stund. Khaziz sysslar med inköp och försäljning av exklusiva, kontroversiella och obskyra varor, hyr ut kontraktarbetare (mestadels rena skuldslavar) och tar ut "frikostiga" beskyddaravgifter på verksamheter som värdshus, bordeller och tempel. Han har säkert sina fingrar med i spelet också i ett otal andra verksamheter, även om det är höljt i dunkel exakt hur extensivt hans inflytande är - säkert är att han fortfarande äger en hel del hus och mark i Garandor, dock, och får veta det mesta av vikt som händer i staden.

Khaziz är skenbart runt de sextio, fårad och solbränd, men inte på något sätt gammal eller böjd. Hans vågiga hår är fortfarande mörkbrunt, och likt hans skägg otraditionellt välansat och kortklippt, medan ögonen plirar kalla och stålgrå under de buskiga ögonbrynen. Han klär sig och för sig anspråklöst,men omger sig alltid med ett mindre entourage av underhuggare och bulvaner, däribland [Mardek klan Ghor hus Hedar], en egentligen ganska hederlig karl vars mystiska lojalitet till Khaziz är föremål för många spekulationer.

## Resurser: 22 (Rikedomar, information, underhuggare, slavar)*' *'Rykte: 20 (Ökänd gangster)

  [St Dunkleosteus katedral]: St_Dunkleosteus_katedral
  [Malko dor Shemjal]: Malko_dor_Shemjal
  [Örådet]: Örådet
  [gatukrig]: Gatukriget
  [Maharathaïm]: Maharathaïm
  [Mardek klan Ghor hus Hedar]: Merdak_klan_Ghor