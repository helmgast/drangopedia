---
author: Ymir
category:
- Arkipelagisk historia
- Forna riken
created_at: '2014-08-24T02:52:00Z'
id: pambo
title: Pambo
---
Pambo var ett litet, forntida rike på ön [Thean] i [Stora Arkipelagen]. Pembo växte fram i samband med den ebhronitiska kolonisationen av ön, och blev snart ett lydrike under [Tarasharerna]. Mycket lite är känt om rikets historia då nästan alla dokument har gått förlorade, men en liten grupp av ehbroniter tycks ha utgjort en överklass som utgjorde hörnpelarna i administrationen och krigsmakten, och ett tag rådde en konstnärlig blomstringstid som producerade skulpturer i en mycket egendomlig stil, varav ett antal finns bevarade än idag på ön. Under en furste vid namn [Oxalbo Atheas] erövrade Pambo de andra rikena på Thean, [Ogogobo] och [Ta], men Ta hade även besittningar på angränsande öar, och Atheas tycks ha förlorat allt mer av Tarasharernas förtroende när attacker från dessa öar, som mer eller mindre blivit ett piratrike, härjade Pambo ostraffat. [Qaitu Haraka], en vandöd magikerfurste i exil från [Luberos], skickades att ta itu med problemet, och slog prompt ihjäl Atheas och hela hans livgarde och etablerade sig på tronen.

Under Qaitu fortsatte Pambo att lojalt betala tribut åt Ebhron, och stadsmakten stabiliserades såsom den tenderar att göra om härskaren aldrig dör, någonsin. Men Qaitu tycks ha närt lite andra planer än att tjäna Tarasharerna i evighet, och när [Tarasharkriget] bröt ut bidade han sin tid tills den betagande melusinen [Thelesso] kom till Pambo med sällsamma gåvor och ett förslag från [Shugeli Wolong] om en allians, mot Tarasharerna. Qaitu såg sin chans (eller så hade han alltid planerat för detta), och Pambo bytte raskt sida. Dessvärre skadades riket svårt i Qaitus strävan att krossa Tarasharerna och återta sin makt på Luberos, och blev skådeplats för flera strider, i synnerhet [Slaget om Ogogobo]. Efter kriget övergav Qaitu sin tron och lämnade den sargade ön därhän, och Pambo förgicks i interna stamkrig. De flesta ruiner från riket blev sedermera byggnadsmaterial i nya hus, och de enda fornminnen som egentligen återstår, utöver de enigmatiska statyerna, är enstaka vågbrytare och vittrade murar.

  [Thean]: Thean
  [Stora Arkipelagen]: Stora_Arkipelagen
  [Tarasharerna]: Tarasharerna
  [Oxalbo Atheas]: Oxalbo_Atheas
  [Ogogobo]: Ogogobo
  [Ta]: Ta
  [Qaitu Haraka]: Qaitu_Haraka
  [Luberos]: Luberos
  [Tarasharkriget]: Tarasharkriget
  [Thelesso]: Thelesso
  [Shugeli Wolong]: Shugeli_Wolong
  [Slaget om Ogogobo]: Slaget_om_Ogogobo