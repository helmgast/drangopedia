---
author: Ymir
created_at: '2012-10-25T17:59:25Z'
id: Rigadava
links:
  category:
  - Ebhron
  - Städer
  mention:
  - Ebhron
  - Kabal
  - Tarani
  - Taranismen
  - Terek
  - Zenslätten
title: Rigadava
---

Rigadava var en av de mäktiga stadsstater öster om [Zenslätten] i [Ebhron] som länge stod emot
[Terek] och [Kabal], och tronar på ett färgstarkt förflutet. Mest känd är staden för att
vishetsläraren [Tarani] levde här för mer än sextusen år sedan. Hon var en prinsessa som avsade sig
rikedom och korruption och trotsade sin ondsinte fader, som lät spärra in henne i en förtrollad
trädgård, där hon sedermera nådde magisk och mystisk insikt och slutligen kunde undfly sitt fängelse
genom att förvandla sig till en vit fågel och uppstiga till den heliotropiska sfären. Hon sägs sedan
dess av och till manifestera sig för magiker och filosofer som söker insikt, och även om mycket av
hennes lära, [Taranismen], glömts bort genom årtusendena vårdas hennes minne fortfarande ömt i
Rigadava, där Taranis trädgård ännu står, full av blomsterprakt och sällsam frid. Rigadavas läge i
en djup sänka skänker ett märkligt klimat som möjliggör odling av särskilt exotiska örter och
frukter, vilket är viktiga näringar för stadens 13 000 invånare. Platsen tros ha varit högmagisk för
biotropi och semotropi i forntiden; varför den inte är det längre är ett mysterium, men de många
grönskande trädgårdarna och väldiga biblioteken står kvar i tyst vittnesbörd, och utgör även i sitt
nu slitna skick en lockelse som får konstnärer, magiker och lärda att flockas hit.

  [Zenslätten]: Zenslätten
  [Ebhron]: Ebhron
  [Terek]: Terek
  [Kabal]: Kabal
  [Tarani]: Tarani
  [Taranismen]: Taranismen