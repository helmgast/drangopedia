---
author: Lycan
category:
- Djur
- Fjäderfän
- Megafauna
created_at: '2011-02-10T00:58:16Z'
id: abobo
image:
- Web-elephant-bird03.jpg
title: Abobo
---
![Teckning av abobo ur [Dembale-universitetets] samlingar.][1]

En gigantisk fågel, inte sällan två gånger så hög som en människa, utan flygförmåga. Det finns tydliga spår av abobofågeln på många av arkipelagens öar, men betydande bestånd överlever uteslutande på de största av de yttre öarna. Abobofågeln lever i små familjer om fem till tio individer och förökar sig relativt långsamt. Dess föda består primärt av gräs och korn. Abobo är huvudsakligen aktiv på natten, ett beteende som tros härröra från de stora fåglarnas försök att undkomma en av sina mycket få naturliga fiender, den demoniske [stjärnfågeln].

I forna tider jagade [Ok'oaru] abobofåglarna i mycket stor utsträckning. Det fanns hela stammar vars primära födokälla var abobokött och aboboägg. Idag har dock de allra flesta ok'oarustammar tillgång till bättre födokällor (som jordbruk, handel och storskaligt fiske), samtidigt som abobobestånden på de yttre öarna fortfarande är förhållandevis små (efter århundraden av intensiv jakt), något som leder till att abobojakt idag primärt förekommer i ceremoniella syften (till exempel kräver seden att huvudrätten på vissa fester är en hel grillad abobofågel).

  [Dembale-universitetets]: Dembale-universitetet
  [1]: Web-elephant-bird03.jpg "Teckning av abobo ur Dembale-universitetets samlingar."
  [stjärnfågeln]: Hakawai
  [Ok'oaru]: Okoaru