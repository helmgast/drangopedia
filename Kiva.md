---
author: Ymir
category:
- Arkipelagisk historia
- Episka artiklar
- Forna riken
created_at: '2012-09-26T16:41:55Z'
id: kiva
title: Kiva
---
Kiva var ett forntida imperium av ofattbar makt och härlighet som ska ha funnits någonstans öster om [De yttre öarna] i långt svunna dagar. Likt [Det gamla riket] slukades Kiva av vågorna, men Kivas synd var så stor, så vredgade var gudarna, att inget blev kvar ovan havet. Enligt sydarkipelagisk mytologi återstår bara tre ting från Kiva i världen; [Inyamta-skallarna], [Usulas vita träd], samt ögruppen [Atakalaua], långt ut i havet, som en gång var topparna av Kivas nordligaste berg. Akademikerna på [Oriton] och [Lohemo] hävdar att det absolut finns tydliga belägg för att det en gång funnits en hel kontinent i väster, men också att denna kontinens invånare utövat ett mer konkret inflytande på Arkipelagens forntid, och att spår av både deras kultur och blod finns kvar hos [Ok'oaru]. Det står klart att Kiva sjönk först långt efter Det gamla riket, vilket fått många av de lärde att ifrågasätta myten om gudarnas vrede - är gudarna verkligen så hämndlystna att de sänker *två* kontinenter? [Teron dor Golax] har länge framhållit en annan hypotes, baserad på studier i uråldriga skrifter och legender; Kivas folk lät av någon anledning medvetet sitt land gå under, de frambringade katastrofen av egen kraft, för att undvika en än större katastrof som Kivas fortbestånd annars skulle ha vållat. Vad denna större katastrof kan ha varit vet han inte, men Kivas fall tycks ha föregåtts av ett sönderslitande inbördeskrig som bara det i sig kom hela öar att störta i havet.

[Aricandor] har daterat Kivas fall till år 4626 Arkipelagisk tid utifrån mätningar av magiflödet i Tawtema-träden - de har extremt stark resonans av ataxatropi och elementarkrafter som tycks gå tillbaka till denna tidpunkt. Detta årtal sammanfaller intressant nog, menar han, med [Akpilos] fall i fjärran västern, som orsakades av våldsamma jordbävningar och tidvattenvågor som dränkte stora delar av landet. Han menar också att [cirefalierna] kom till [Vambolien] kort efter detta, och att de sannolikt var flyktingar från Kiva. Detta utesluter inte att också ok'oaru har kivanskt blod i sina ådror, Aricandor är enligt uppgift särskilt fascinerad av deras påstått långa liv, men har inte kommenterat detta närmare.
Oaktat akademikernas hypoteser så är det inte bara på De yttre öarna man har myter om Kiva. Ett enligt många mycket konkret belägg på imperiets existens är det faktum att det finns en uråldrig stenstol tillägnad Kivas konungar i [örådets] salar i [Garandor]. Denna stol bars uppenbarligen dit från de äldre salarna i [Talamdu] innan dessa förstördes. På stolsryggen står tydligt ristat på [gerasiska]:

*Qwamdo am šarrum Kiwanam*; "för konungarna av Kiva".

  [De yttre öarna]: De_yttre_öarna
  [Det gamla riket]: Gamla_riket
  [Inyamta-skallarna]: Inyamta-ata
  [Usulas vita träd]: Tawtema
  [Atakalaua]: Atakalaua
  [Oriton]: Stora_Universitetet
  [Lohemo]: Dembale-universitetet
  [Ok'oaru]: Okoaru
  [Teron dor Golax]: Teron_dor_Golax
  [Aricandor]: Aricandor
  [Akpilos]: Akpilos
  [cirefalierna]: Cirefalier
  [Vambolien]: Vambolien
  [örådets]: Örådet
  [Garandor]: Garandor
  [Talamdu]: Talamdu
  [gerasiska]: Gerasiska