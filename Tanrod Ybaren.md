---
author: Lycan
category:
- Bråkstakar
- Riddare
- Sabrier
created_at: '2010-05-19T21:11:02Z'
id: tanrod ybaren
image:
- Tanrod_Ybaren.jpg
title: Tanrod Ybaren
---
![Sir Tanrods personliga vapen; spindeln är en gammal symbol för baronerna av Oro'an Alari]

Sir Tanrod Ybaren hatar Stora Arkipelagen. Han avskyr värmen och regnen och insekterna, han finner folkets seder odrägliga och deras kvinnor oattraktiva, och Garandor är i hans ögon mest en pesthärd fylld av tiraker, hedningar och allsköns övrigt motbjudande drägg. Ändå dröjer han kvar, som om någon del inom honom trots allt vet att han inte har något att hämta i Consaber. Så vidrigt som Arkipelagen nu är, är det ett möjligheternas land för skickliga men lågättade riddare som han, en plats där man faktiskt kan bli något. Och Tanrod Ybarens förfäder må ha varit simpla godsägare under baronerna av Orvina i många generationer, men hävderna vet att berätta att de en gång var baroner i hertigdömet Alari, en anrik ätt med blod av coloniska kejsare i sina ådror. Hur det en gång kom sig att de föll i onåd är bortglömt, förlorat i historiens dimmor, men Tanrod kunde inte bry sig mindre - han lever i nuet, och är ivrig att nå framgång här och nu, för sin egen skull, kosta vad det kosta vill.

Sir Tanrod är lång och muskulös, med grova händer och solbränd hy. En bred käklinje ramas in av långt mörkt hår, medan ögonen spanar kalla, grå och ärelystna under likaledes mörka ögonbryn. Han slåss allra helst med yxa, och är en utmärkt kämpe, men saknar för tillfället alla former av sysselsättning - torneringen på [Saar] kan förmodligen bli ett bra tillfälle att visa Arkipelagens sabriska furstar vad han går för, om inte hans dåliga rykte hinner ikapp honom innan dess.

Efter att ha grovt förlämpat både [Etien Durmand] och hans högborna [syster] inför en stor publik ser Tanrods framtid inte tvunget så ljus ut, eftersom Arienne mycket väl har socialt kapital nog att göra honom till pariah, och Etien alltid är villig och redo att sätta hederslösa gaphalsar på plats (vilket i det här fallet sannolikt rör sig om sex fot under marken).  Tack och lov är vår käre riddare inte klipsk nog att inse nesan i att angripa en väl omtyckt dam i ett läger fullt av sabriska riddare...eller?

**Resurser: 8 (Herrelös riddare)**
**Rykte: 11 (Ogärningsman)**

  [Sir Tanrods personliga vapen; spindeln är en gammal symbol för baronerna av Oro'an Alari]: Tanrod_Ybaren.jpg "Sir Tanrods personliga vapen; spindeln är en gammal symbol för baronerna av Oro'an Alari"
  [Saar]: Saar
  [Etien Durmand]: Etien_Durmand
  [syster]: Arienne_Senlis_Devin_de_Ryon