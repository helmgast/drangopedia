---
author: Ymir
category:
- Helgedomar
- Kyrkor i Stora Arkipelagen
- Platser i Garandor
created_at: '2013-01-18T17:27:43Z'
id: sankara dauk
title: Sankara Dauk
---
Sankara Dauk är [Stora arkipelagens] största Daak-helgedom, centralt belägen i [Garandor], och stadens kanske viktigaste landmärke. Den väldiga kyrkan sägs ha uppförts på en plats där [Sankt Zergavas] i sitt anletes svett grävde två brunnar, Sapa och Pogo, som gav vatten åt Garandors folk. Arkitektoniskt är det ett rustikt mischmasch som fått sabriska katedralarkitekter att kräkas, bestående av en serie murar och hallar runt ett centralt, cirkelformat kapell med spetsigt tak, allt i gulbrun sandsten och murbruk, med murknande strävpelare, bjälkar och stöttor av trä som spretar åt alla håll och ger byggnaden den lätt komiska karaktären av ett övergött piggsvin i toppluva. De flesta fönster är enkla smala gluggar, men Handelskapellet, en litet byggnad åt öster, har höga fönster i blått glas från [Ciremelo], donerat av en rik furste för tvåhundra år sedan. Interiörerna i de flesta kammare är enkla, med stampade jordgolv täckta av halmmattor, men många väggbonader, inskrifter och skulpturer som gömmer sig här och var i komplexet skulle med rätta kunna anses besitta konstnärliga kvaliteter, hur mycket jargiska resenärer än förnekar det (och [Macarolus den Vittbereste] beskrev faktiskt Sankara Dauk i positiva, rent av imponerade, ordalag, "ett stort monument till herrens ära, krönt av fikonträd och lotusblommor i sällsam prakt bortom haven". Sankara Dauks huvudbyggnads inre sanctum hyser Arkipelagens näst äldsta [Evighetseld], som hållits brinnande i fem sekler (sedan [Stora jordbävningen] 9558), flankerad av 99 silversmyckade [Ritualkranier].

Sapa-brunnen utgör idag en fontän omringad av sju uråldriga banyanträd, som återfinns i en muromgärdad gård bakom huvudbyggnaden; halvcirkelformade portaler i murarna lever vidare till örtträdgårdar och sidokapell, liksom två malplacé, halvt bortglömda tempel tillägnade [Ahia Noku] respektive [Omgor den Upplyste], samt en brokig samling mer eller mindre övervuxna kyrkogårdar. Ett långhus åt öster på en av de yttre gårdarna inrymmer kök och sovsalar för [asogwer] som tillfälligt eller permanent uppehåller sig i Sankara Dauk. Föräldralösa jungfrur som tjänar som tempelflickor har sina bostäder i en annan byggnad, där folk kan söka sig för ett enkelt mål mat i utbyte mot vad helst de vill skänka tempelflickorna. Någonstans i komplexet finns också en bostad för Sankara Dauks trenne uråldriga vaktmästare, men exakt var tycks ingen utom dessa riktigt veta; vad vanligt folk anbelangar har vaktmästarna liksom alltid funnits där. En del av komplexets murar bildar en osannolikt komplex labyrint på flera hundra kvadratmeter, vars ursprungligasyfte ingen kunnat utröna; här och var i labyrinten finns små nischer med ärjade bronsstatyetter porträtterande arkipelagens [Iwa]-andar. Tempelflickor som vill bli asogwer måste ta sig igenom hela labyrinten innan ett timglas runnit ut, annars tar asogwerna istället deras hjärta och bränner i Dödskapellet, där hundratals små skulpturer av [Iwa Nibo] stirrar på besökare från skuggorna bortom oljelampornas flackande sken. Dödskapellet är också notervärt för sin makabra inredning med utsmyckningar av likdelar från offer för Stora jordbävningen.

Pogo-brunnen glömdes bort för länge sedan, men tros ha legat på [Stora basaren], det enorma marknadskomplex rakt framför Sankara Dauk där Garandors populäraste torgbrunn nu återfinns. En mindre stele med en [Orongohongo]-inskription markerar den exakta platsen; allt som oftast tävlar lokala ungar om att balansera på stelen längst tid.

Främst av reliker och artefakter som huseras i Sanka Dauk är [Dravandors] skalle, Arkipelagens kanske viktigaste rituella objekt. Andra reliker av intresse är ett rökelsekar från [Aeba], en dopfunt av människoben, tretton av [Sankt Dunkleosteus] fingrar, samt en samling antika väggbonader med religiösa och mystiska motiv. Dessa reliker är normalt sett inte bevakade; ingen i Arkipelagen skulle få för sig att stjäla dem, eftersom till och med tiraker, och möjligtvis [Lenonga], är rädda för asogwerna och deras mörka riter.

  [Stora arkipelagens]: Stora_arkipelagen
  [Garandor]: Garandor
  [Sankt Zergavas]: Sankt_Zergavas
  [Ciremelo]: Ciremelo
  [Macarolus den Vittbereste]: Macarolus_den_Vittbereste
  [Evighetseld]: Evig_eld
  [Stora jordbävningen]: Stora_jordbävningen
  [Ritualkranier]: Ritualkranier
  [Ahia Noku]: Ahia_Noku
  [Omgor den Upplyste]: Omgor_den_Upplyste
  [asogwer]: Asogwe
  [Iwa]: Iwa
  [Iwa Nibo]: Iwa_Nibo
  [Stora basaren]: Stora_basaren
  [Orongohongo]: Orongohongo
  [Dravandors]: Dravandor
  [Aeba]: Aeba
  [Sankt Dunkleosteus]: Sankt_Dunkleosteus
  [Lenonga]: Lenonga