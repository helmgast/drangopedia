---
created_at: '2014-08-24T05:55:22Z'
id: Rimi
links:
  category:
  - 'Laissez faire-ekonomier'
  - Piratnästen
  - Platser i Stora Arkipelagen
  - Öar
  mention:
  - Awane
  - Båtfolket
  - Drottning Nardas rike
  - Fraktionen
  - Gilani
  - 'Nor-Hema'
  - Rana
  - 'Sham-Ukins välde'
  - Sinaderatirakerna
  - Stora arkipelagen
  - Um Kiamo
  - Örådet
title: Rimi
---

Rimi är en mindre ö i de gudsförgätna östra delarna av [Stora arkipelagen]. Öns kuster är låglänta
och ganska bördiga, med långa sandstränder och skogar av palmer och andra tropiska träd, samt
spridda odlingar av bananer, persimon, opuntia och andra frukter. Lokalbefolkningen, en säregen stam
som tros vara en blandning av [Awane] och [Båtfolket] från [Rana], odlar även kassava och andra
rotfrukter, och fiskar i de korallrev som omger ön. Östsidan av ön är svårt härjad av erosion, och
har spruckit upp i ett flertal mindre öar med kanaler och rev emellan, där infödingarnas byar reser
sig på stöttor och pålar, skyddade från havets vrede av naturliga vågbrytare som bildas av
korallreven.

Rimis inland är däremot förrött och förhärjat, en karg klippa av grus, stenskärvor och oformliga
block av någon sorts mineral, endast bevuxen av kaktusar och torra buskar. Flockar av arga
vildhundar och gigantiska humlor härjar här, och lokalbefolkningen undviker dessa områden utom för
att då och då utvinna sav ur vissa växter. [Gilani], den store geologen, menade att något var
allvarligt fel med Rimis inre, att hela området bar spår av att ha varit någon form av gruva i
forntiden, där man utvunnit ett ännu okänt material. När fyndigheterna sedan uttömts utarmade detta
på något vis gjorden, samtidigt som gruvschakt kollapsade och ledde till den bisarra natur Rimis
inland har idag. Mineralproverna Gilani tog från Rimi tycks dock ha förkommit i
universitetsmagasinen efter hans död, och nya undersökningar av Rimi har aldrig genomförts.

På öns västra strand finns dess enda naturliga hamn, och en mindre färskvattenkälla, och här har den
lokala matriarken [Um Kiamo] inlett ett inkomstbringande projekt i form av en liten frihamn, med
krogar och bordeller bemannade av suspekta individer hon möjligtvis förvärvat genom slavhandel.
Platsen har på kort tid blivit en omlastningsstation för diverse ljusskygga element, och en av få
hamnar i området som utan tvekan välkommnar [Sinaderatirakerna]. En stor marknad har blossat upp,
där smuggelgods och plundringsbyte säljs billigt till arkipelagiska mellanhänder, som senare smyger
in det på skenbart legala marknader i Arkipelagens storstäder. Um Kiamo har även organiserat ett
antal verkstäder där tilltufsade och inte sällan lemlästade anställda under tvivelaktiga former
framställer billiga bruksföremål, som hon sedan kränger till underpriser på marknaden. Rimi har
således fort kommit att bli beryktat för Um Kiamos billighetsmarknad, och som ett slavdrivarnäste av
viss rang. [Fraktionen] har övervägt att agera, men Rimi har en prekär position i närheten av
[Nor-Hema], [Drottning Nardas rike] och [Diemedéerna], och då Rimi lugnt har fortsatt att betala
skatt och skicka en talman till [Örådet], har man helt enkelt inte vågat lägga sig i, av rädsla för
att ett ingripande ska föranleda någon av rivalerna att ta över Rimi, och därmed beröva Fraktionen
ytterligare en ö. Därmed tycks frihamnen på Rimi få hållas, åtminstone just nu.

  [Stora arkipelagen]: Stora_arkipelagen
  [Awane]: Awane
  [Båtfolket]: Båtfolket
  [Rana]: Rana
  [Gilani]: Gilani
  [Um Kiamo]: Um_Kiamo
  [Sinaderatirakerna]: Sinaderatirakerna
  [Fraktionen]: Fraktionen
  [Nor-Hema]: Nor-Hema
  [Drottning Nardas rike]: Drottning_Nardas_rike
  [Diemedéerna]: Sham-Ukins_välde
  [Örådet]: Örådet