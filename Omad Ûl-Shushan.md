---
created_at: '2014-08-23T17:54:01Z'
id: 'Omad Ûl-Shushan'
links:
  category:
  - Folk i Västlanden
  - Kefaler
  - Men jag är inte bitter...
  - Patriarker
  - Poeter
  - Äventyrsuppslag
  mention:
  - Alkarzan
  - 'Ar-Khairkhan'
  - Basur den Måttfulle
  - De Himlabenådade Elefanterna
  - Dunyazad bet Omad
  - Mhîmens Livgarde
  - Salodan den store
  - Uzmân
  - Verashimorden
title: 'Omad Ûl-Shushan'
---

Den åldrade kefal Omar innehar posten som [Ar-Khairkhan], i det här fallet befälhavare för [Mhîmens
Livgarde] och [De Himlabenådade Elefanterna]. Bakom sig har kefalen en lång historia av segrar i
stridigheter mot Tarkas nomadfolk, och ett mycket gott rykte, men hans ålder har legat honom i fatet
då Mhîmen nuförtiden, mycket genom kefalerna [Salodan den stores] och [Basurs] manipulationer, helst
sätter sin tillit till yngre förmågor utan alltför ädelt blod. Kefal Omad finner därför ofta sitt
jobb nästan helt övertaget av hoveunuckerna, och har dragit sig tillbaka till sitt palats i
[Alkarzan] där han fördriver tiden med att slå dank i trädgårdar, skriva bitter poesi och
misskreditera Basur på olika sätt, i hoppfull förväntan att någon situation ska uppstå där hans
erfarenheter faktiskt behövs, så att Mhîmen kallar honom tillbaka till Tabbah. Innan Mhîmen själv
kallar tänker Omad inte återvända, för sin obändiga lojalitet till trots anser han sig förtjäna
åtminstone den eftergiften.

Lite smolk i kefalens redan sotiga glädjebägare är hans bångstyriga elfte dotter [Dunyazad], vars
minst lika envisa mor har övertalat Omad att låta flickan studera hos [Verashimorden]. Där har
flickan kommit i lag med den darkenske trollkarlen [Uzmân], för övrigt hennes halvbror tack vare en
av faderns ungdomsförsyndelser, och tillsammans har de kokat ihop en plan för att infiltrera faderns
ärkerival Basurs hov genom att gifta bort Dunyazad med honom (under förklädnad, givetvis). Omad är
inte införstådd med alla detaljer, men oavsett hur rörd han är över dotterns uppoffringar tänker han
inte över sin döda kropp ge hennes oskuld till sin värsta fiende. Många i hans närmsta krets,
däribland flickans mamma, tycker dock att det är en strålande plan, och Dunyazad och Uzmân tycks
beredda att genomföra den oavsett vad pappa säger. Stackars Omad måste nu antingen statuera exempel
för att visa vem som bestämmer i hans hushåll, eller föreställa sig sin dotter i säng med...usch,
nej, aldrig. Ett tredje alternativ vore förstås att låsa in Dunyazad tills hon kommer på bättre
tankar, men då måste han kidnappa henne från Verashimorden där Uzmân med vänner skyddar den unga
damen. Det kunde behövas nya, diskreta allierade här, som kan lösa problemet utan att Basurs
hejdukar får nys om saken. Och vad är egentligen Verashimordens intresse i det hela?

  [Ar-Khairkhan]: Ar-Khairkhan
  [Mhîmens Livgarde]: Mhîmens_Livgarde
  [De Himlabenådade Elefanterna]: De_Himlabenådade_Elefanterna
  [Salodan den stores]: Salodan_den_store
  [Basurs]: Basur_den_Måttfulle
  [Alkarzan]: Alkarzan
  [Dunyazad]: Dunyazad_bet_Omad
  [Verashimorden]: Verashimorden
  [Uzmân]: Uzmân