---
author: Lycan
category:
- De vita svalorna på berget Vostram
created_at: '2012-09-21T09:05:32Z'
id: esclarmonda
title: Esclarmonda
---
Esclarmonda, klostrets priorinna och abbedissans högra hand. Hon är en handlingskraftig och driftig kvinna (i motsats till den försiktiga och eftertänksamma Elsevir), och har ofta varit en stor tillgång för nunnorna. I snart ett och ett halvt sekel har hon troget utfört sina plikter. Esclarmonda är en högrest kvinna med skarpa anletsdrag och intelligenta ögon. Hon pratar fort och koncist och spiller aldrig någon tid på onödiga formaliteter. Skulle hon börja irritera sig på rollpersonerna kommer hon inte tveka att ta sig an dem själv eller skicka Sir Marcos på dem.

Rollpersonerna kommer antagligen inte ha så mycket att göra med Esclarmonda inledningsvis. Hon är en upptagen kvinna och är svår att nå. Den vanligaste situationen som resulterar i ett möte mellan rollpersonerna och Esclarmonda är om rollpersonerna snokar omkring i observatoriet och spelledaren tycker att en konfrontation varit på sin plats.

## Esclamondas kammare

Om rollpersonerna skulle få tag på nycklarna till Esclarmondas kammare eller på annat sätt ta sig in dit kommer de att kunna få tag på viktiga ledtrådar. I kammaren finns en mängd böcker, esoteriska astronomiska beräkningar, stjärnkartor och märkliga metallinstrument. Ingenting i Esclarmondas kammare är direkt komprometterande, men då hon inte har någon stjärnkikare kommer det att framgå med stor tydlighet att Esclarmonda spenderat mycket tid i observatoriet. Ett normalt slag mot Genomsöka, Bibliotekskunskap kommer, om det lyckas, göra det uppenbart för rollpersonerna att Esclarmonda tagit astronomiska anteckningar varje dag den senaste månadens tid, oftast kring midnatt.

## Till Mirella

Kopierade passager ur *Dev kurbağa sırları*, en av bibliotekets halvhemliga mûhadinska skrifter, finns bland Esclarmondas papper. Detta är något Mirella noterar. Ett normalt slag mot Mûhadinsk skrift kommer att ge Mirella följande information:

-   Det finns en slags mystisk varelse som lever i tomrummen mellan stjärnorna, *Reikazar* på Mûhadinska
-   Denna *Reikazar* har förmågan att länka samman människors själar, exakt hur står inte
-   *Reikazars* makt styrs av vilken fas månen befinner sig i