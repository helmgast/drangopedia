---
author: Ymir
created_at: '2013-05-07T09:45:15Z'
id: Teveletion Järnhand
links:
  category:
  - Enigmatiska figurer
  - Kronomager
  - Landsförvisade
  - Machiavellianer
  - Moralisk gråzon
  - Nordens torn
  - Plågor
  - Sanarialver
  - Schamaner
  - Svarta får
  - 'Tia''shi Tarivei'
  - Ärkemagiker
  mention:
  - Alariel Stålvinge
  - Cozala
  - Drakalliansen
  - Drunok
  - Liljans råd
  - Nyare fin Tanisol
  - Rekhem
  - Sassanarrion den Gyllene
  - Sierskan i Nordens Torn
  - Sällskapet
  - Thesmofylaker
  - Thizara
  - 'Tia''shi Tarivei'
  - Urmörkret
  - Valdemar Trevena
  - Åttonde stammen
  occurrence:
  - Teveletion.jpg
title: Teveletion Järnhand
---

![][1] Teveletion är ledaren för [Tia'shi Tarivei], en ambitiös och kallsinnig sanarialv med
spektakulära magiska krafter. Han och hans <s>kamrater</s> kumpaner [Sassanarrion], [Nyare] och
[Alariel] var besatta av att avslöja världens glömda förflutna och föra alversläktet till ny
storhet, och gick med tiden allt längre i denna strävan, tills de på allvar blev ett hot mot
[Liljans råds] intressen, för att inte tala om sanarialliansens kollektiva moral, och bannlystes.
Vad de än gjorde måste det ha varit fruktansvärt, för Liljans råd gick så långt som att kräva
Teveletions död, och Teveletion svarade med att dedikera sitt liv åt att förgöra dem. Som ett led i
detta bildades Tia'shi Tarivei, och med [Rekhems] hjälp utmanade man även [Drakalliansen], och sådde
split och förödelse i världen.

Efter Sassanarrions, Nyares och Alariels fall återstår bara en spillra av Tia'shi Tarivei, och det
verkar som om Teveletion i någon mån kommit på andra tankar av sina kamraters öde. Han verkar inte
längre lika bitter, inte lika besluten att ta hela världen med sig ned i mörkret, vilket kan ha en
hel del att göra med hans nyfunna känslor för den mystiska [Sierskan i Nordens Torn]. Samtidigt är
hans nuvarande förhållande till [Urmörkrets] styrkor väldigt oklart; han verkar i någon mån fientlig
gentemot Veddos degenerade [Åttonde stam] (som senast de sågs hade Sierskan i sitt våld), och har
setts motarbeta [Sällskapet] - bland annat stal han något från deras arkiv i [Cozala], men samtidigt
tycks han, eller åtminstone Tia'shi Tarivei, på något vis stötta [Valdemar Trevena], som på sistone
vållat mycket oro i [Drunok]. Likt många andra mäktiga individer försökte han förr rekrytera
[Thizara] för sin sak, men inte ens drakarna vet nu längre vad hans planer går ut på.

Teveletion är en mager, ganska kortvuxen sanarialv med ett alldagligt, för att inte säga tråkigt,
yttre. Två ting skvallrar om hans sanna natur; dels händerna, för länge sedan ersatta av
skelettliknande, kloförsedda strukturer av stål som nästan tycks vara en del av hans kött och
muskler. Varför han skaffat sig dessa stålhänder är en gåta - var de det bästa han kunde uppbringa
efter att någon lemlästade honom, eller bara ett bisarrt experiment? Vill han med sina otäcka händer
understryka något? Mindre uppenbart, men stundtals mycket påtagligt, är att Teveletions kapacitet
för kronotropi sprungit utom kontroll av någon anledning; klockor tycks gå långsammare i hans
närhet, tidsperspektiv förskjuts och tidskänsla rubbas, och [Thesmofylaker] manifesterar sig
varhelst han färdas.

Innanför Teveletions diskreta fasad ruvar en ledare, andebesvärjare och magiker fullt kapabel att
tävla bland de mäktigaste av världens makter, en individ vars briljans och begåvning egentligen är
en av Sanarialliansens största förluster. Teveletions förmågor kunde blivit en enorm tillgång för
hela alversläktet, men kom istället att vändas emot det i vrede.

  [1]: Teveletion.jpg "Teveletion.jpg"
  [Tia'shi Tarivei]: Tiashi_Tarivei
  [Sassanarrion]: Sassanarrion_den_Gyllene
  [Nyare]: Nyare_fin_Tanisol
  [Alariel]: Alariel_Stålvinge
  [Liljans råds]: Liljans_råd
  [Rekhems]: Rekhem
  [Drakalliansen]: Drakalliansen
  [Sierskan i Nordens Torn]: Sierskan_i_Nordens_Torn
  [Urmörkrets]: Urmörkret
  [Åttonde stam]: Åttonde_stammen
  [Sällskapet]: Sällskapet
  [Cozala]: Cozala
  [Valdemar Trevena]: Valdemar_Trevena
  [Drunok]: Drunok
  [Thizara]: Thizara
  [Thesmofylaker]: Thesmofylaker