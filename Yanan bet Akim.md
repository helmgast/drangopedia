---
author: Ymir
created_at: '2016-01-23T07:46:50Z'
id: Yanan bet Akim
links:
  category:
  - Autodidakter
  - Bångstyriga
  - Hjältar i vardande
  - Hopplösa romantiker
  - Jungfrur
  - Jämställdhetsivrare
  - Koshaner
  - Könskomplex
  - Politiska spelpjäser
  - Prinsessor
  mention:
  - '''Akidja bet Salodan'
  - Akim av Kharam
  - Arias Valeto
  - Arshan av Kharam
  - Bellona
  - Belloniter
  - Den namnlöse fursten av Nadaria
  - Dödsport
  - 'Esham im-Tachlag'
  - Fahim Akash
  - 'Fjärde Mûhadinsk-Aunuriska kriget'
  - 'Gûr-i-Zinda'
  - 'Isma''il'
  - Jahna
  - Karagien
  - Kvestorer
  - Salodan den Store
  - Shahrun av Karagien
  - Tarkiska kordiljäran
  - Tasherbrums gruvor
  - Thizara
  - Xayar
title: Yanan bet Akim
---

Yanan är dotter till [Akim av Kharam] och ['Akidja bet Salodan], och tycks ha ärvt en hel del av sin
mors tåga och talang. Efter 'Akidjas död vid Yanans födsel var Akim alltid orolig för dotterns
avsaknad av kvinnlig förebild, och gjorde sitt bästa för att Yanan trots detta skulle bli en foglig
mönsterkvinna. Det gick väl sådär; Yanan är lugnt mer stabil än sin mor, för att inte tala om mer
accepterad bland andra kvinnor, men hon växte likfullt upp till en bångstyrig pojkflicka med
hjältedrömmar, som evinnerligen utmanade faderns och broderns, och samhällets, förväntningar på
henne. Frustrerande nog för brodern [Arshan] är hon hans like i vapenlek trots att hon fått kämpa
hela uppväxten för att överhuvudtaget få någon träning, och även om han oftast brukade vinna i deras
lekfulla dueller hemma i [Jahna] som unga har Yanan nu vuxit sig till sin fulla snabbhet, styrka och
spänst, och det gnager på Arshan att han inte är säker på att han skulle besegra henne idag om hon
verkligen gav allt för att vinna.

Yanan kastades mer eller mindre in i händelserna i Alkarzan under [Fjärde Mûhadinsk-Aunuriska
kriget], vilket gav henne efterlängtad verklig stridserfarenhet. Efter faderns hjältedöd i
[Gûr-i-Zinda] gav Arshan sin syster mer frihet, säkert delvis tack vare hans relation till deras
gemensamma vän [Thizara], och efter kefal [Isma'ils] död använde Yanan allt kapital hon hade,
socialt såväl som fysiskt, för att stötta broderns anspråk på Alkarzans tron. Det lyckades med
tiden, men men broderns erövring av kefaltiteln har Yanan blivit upphöjd till prinsessa, och även om
detta hedrar hennes ättelinje något oerhört medför det också nya, hårdnade krav på henne. Arshan
tycks återigen inte se sin syster som mycket annat än en bit kött att gifta bort så fördelaktigt som
möjligt, och Yanan finner sig åter frustrerande fången i en gyllene bur av familjeheder,
förväntningar och förtryck. Hon tänker fortsätta kämpa emot med varenda uns av sitt väsen, och även
om hon nog måste ge efter lite grann förr eller senare, så *ska* hon bli hjältinna till sist.

Efter att den nykrönte mhîmen [Salodan den Store] inlett ett massivt fälttåg mot Jargien fann sig
Yanan i en armé tillhörande kefalen av Otranien, [Fahim Akash], som planerade en erövring av
[Karagien]. Yanan och hennes vän [Esham im-Tachlag] ledde en grupp spejare som utforskade bergpass i
[Tarkiska kordiljäran] och rädade karagiska utposter i bergen, i ett försök att hitta den bästa
vägen för Otraniens här att ta sig över bergen och in i Karagien. Yanan hade dock gett sig in i
Otraniens armé under manlig förklädnad, och sedan hennes identitet röjts av tempelriddaren [Arias
Valeto] fruktade hon att inom kort bli gripen, hopbuntad och tillbakaskickad till en indolent
haremstillvaro i Alkarzan. Så hon och Esham och ett hundratal frivilliga av deras mannar gjorde en
kupp, befriade Arias Valeto och en handfull av hans allierade från fångenskap, och smet i skydd av
nattmörkret ifrån armén för att söka sig till [Tasherbrums gruvor]. Yanans och Eshams plan var att
frigöra dessa gruvor från de vandöda monster som placerats där för länge sedan av [Den namnlöse
fursten av Nadaria], och därmed, åtminstone enligt gamla kartor Esham förfogade över, öppna upp en
väg för armén, rakt igenom kordiljärans underjord. Fahim Akash skickade tarkhaner efter dem för att
återbörda Yanan, men hon nedkämpade en tarkhan i envig, och tog sedan täten ned i Tasherbrums
mörker.

Efter att de tillsammans nedkämpat de [Kvestorer] som hemsökte Tasherbrum, och stängt [Dödsporten]
som gav dem kraft, fattade Yanan tycke för Arias Valeto på allvar. Men han lurade henne, om än med
stora moraliska kval, för när han och hon hittade en väg upp i ljuset på andra sidan bergen fick han
henne att lösa honom från sin ed, och förklarade nu sitt verkliga uppdrag; att å Karagiens drottning
[Shahruns] vägnar tillfångata Yanan och därmed ge karagerna en värdefull gisslan som kunde stoppa
den väntade mûhadinska invasionen. Yanan vägrade givetvis följa med, eftersom att bli tillfångatagen
och därmed rasera krigsinsatsen skulle omintetgöra all ära hon vunnit i kuvandet av Tasherbrum, men
Arias var den bättre krigaren. Dock slogs Yanan desperat, och Arias fick sådana kval att han nästan
lät henne döda honom. Istället kysste de varandra passionerat. Men deras ömsesidiga kamp mellan
vilja och plikt kunde bara sluta på två sätt, och eftersom Yanan inte förmådde döda Arias band han
henne och förde henne mot hennes vilja mot Karagien.

Väl i [Xayar] ställde sig Arias upp mot själva drottningen för att försvara Yanans heder, och
vägrade överlämna henne - hon var hans fånge, inte karagernas, och allt han svurit att göra var att
föra henne till Karagien. Drottningen lät sig givetvis inte blidkas, och hellre än att se hennes
armé slå till mot Arias slitna lilla grupp [Belloniter] och barnkorsfarare utmanade Arias ensam hela
hennes garde. Yanans heder tillät då inte annat än att hon drog sitt svärd och ställde sig vid hans
sida. Men utgången var given, och hellre än att få Arias dödad och själv riskera skador eller döden
svalde hon sin stolthet och gav upp. Hon överlämnade sig i karagiernas händer, och spärrades in i
ett respektabelt tornrum.

Första natten i fångenskap grät Yanan sig till sömns, men nästa kväll kunde hon och Arias tala ut
under ett nattligt möte arrangerat av slavinnan [Bellona], och dessutom klänga lite lagom okyskt på
varandra. Yanan förstod Arias lite bättre och förlät honom; tragiken i det hela var hur lika
varandra de bägge var, men på olika sidor. Yanan är fortfarande förbittrad och ledsen över
orättvisan i hur mûhadinerna kommer behandla henne efter detta, men hon tar stolthet i vad hon
uträttade i Tasherbrum och hon har fått nytt mod och tror sig nu förmögen att uthärda sin
fångenskap. Förr eller senare ska hon bryta sig fri, och tills vidare får hon i ensamhet fantisera
om kommande hjältedåd.

  [Akim av Kharam]: Akim_av_Kharam
  ['Akidja bet Salodan]: Akidja_bet_Salodan
  [Arshan]: Arshan_av_Kharam
  [Jahna]: Jahna
  [Fjärde Mûhadinsk-Aunuriska kriget]: Fjärde_Mûhadinsk-Aunuriska_kriget
  [Gûr-i-Zinda]: Gûr-i-Zinda
  [Thizara]: Thizara
  [Isma'ils]: Ismail
  [Salodan den Store]: Salodan_den_Store
  [Fahim Akash]: Fahim_Akash
  [Karagien]: Karagien
  [Esham im-Tachlag]: Esham_im-Tachlag
  [Tarkiska kordiljäran]: Tarkiska_kordiljäran
  [Arias Valeto]: Arias_Valeto
  [Tasherbrums gruvor]: Tasherbrums_gruvor
  [Den namnlöse fursten av Nadaria]: Den_namnlöse_fursten_av_Nadaria
  [Kvestorer]: Kvestorer
  [Dödsporten]: Dödsport
  [Shahruns]: Shahrun_av_Karagien
  [Xayar]: Xayar
  [Belloniter]: Belloniter
  [Bellona]: Bellona