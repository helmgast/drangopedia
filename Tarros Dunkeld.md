---
author: Ymir
category:
- Badasses
- Damarier
- Fria Riddare
- Ordensriddare
- Stop at nothing
- Torrbollar
- Ätten Dunkeld
created_at: '2014-06-12T04:27:54Z'
id: tarros dunkeld
image:
- Tarros_Dunkeld_2.jpg
title: Tarros Dunkeld
---
![Tarros Dunkelds personliga vapen]

Sir Tarros är den yngste av bröderna Dunkeld, men mer beryktad som kämpe än någon av sina bröder, och anses vida vara en av Drunoks främsta riddersmän och förkämpar. Han är fri riddare av [Örnorden], och har som sådan rest vida omkring - redan som yngling följde han med på en pilgrimsfärd till [Lopnor], och har även slagits mot kannibaler utanför [Colostro]. Han har också presterat bra vid turneringar, men är långt ifrån damernas favorit, stel och barsk som han är. Det är inte att han saknar förfining eller grepp om god sed, men han gör sig inte till i onödan; krig är det Tarros Dunkeld verkligen förstår sig på, och han tror inte på halvmesyrer. Äktenskapet med [Adela av Talarra] har än så länge varit barnlöst och mer eller mindre kärlekslöst, och Tarros spenderar mycket hellre sin tid på långa jaktturer med Sir [Karangar], medan Adela försmäktar i tryggt förvar vid något furstehov.

Tarros är relativt lång och kraftig, med skarpskuren profil och ett hårfäste som krupit bakåt en hel del. Han har mörkare hår än sina bröder, vältrimmat skägg och kalla ögon. Helst klär han sig enkelt, med vapenrock eller tabard i Örnordens eller huset Dunkelds färger.

  [Tarros Dunkelds personliga vapen]: Tarros_Dunkeld_2.jpg "Tarros Dunkelds personliga vapen"
  [Örnorden]: Örnorden
  [Lopnor]: Lopnor
  [Colostro]: Colostro
  [Adela av Talarra]: Adela_av_Talarra
  [Karangar]: Karangar