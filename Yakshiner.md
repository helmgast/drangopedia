---
author: Ymir
category:
- Work in progress
created_at: '2014-10-05T05:01:11Z'
id: yakshiner
title: Yakshiner
---
**Beskrivning:** Yakshiner är [Primalväsen] kopplade till jordens element och kosmos bevarande krafter. De beskrivs ofta som trädnymfer, féer eller änglar. De tar sig formen av unga, människolika kvinnor, med brun, brungul eller ljusgrön hud, runda ansikten och kurviga, yppiga kroppar. Håret är svart eller i nyanser av naturfärger, och ofta smyckat med en ornamenterad silverkrona lindad med löv och blommor. Yakshiner går vanligtvis klädda i höftskynken, kjolar och svepningar i mörkt tyg, och bär smycken av ädelsten, trä, ben och silver. Det är inte ovanligt att överjordiskt skimrande blommor slagit rot någonstans i yakshiners kött, och att rötterna tycks spela och skimra under huden. Många yakshiner tycks kunna manifestera ett stort rubinrött tredje öga i pannan; deras vanliga ögon är mandelformade och går i ljusgrönt eller purpur.

**Utbredning:** I många mytologier hör yakshinerna hemma i en avlägsen himlasfär, ofta det plan som kallas [Alaka], där de vårdar undersköna trädgårdar åt glömda gudar. I [Mhîmrätten] anses de vara jordänglar som betjänar döda människors själar i [Livet mellan liven], medan många tiraker menar att yakshinerna är forntida träd- och bergsféer som av [Dryaderna] drivits bort från jorden och gått i exil bortom dimmornas riken. Även dakenerna hävdar att yakshinerna ursprungligen var féer, som upphöjdes till [Yamos] främsta tjänarinnor i kampen mot [Dödens furstar]. Åter andra menar att yakshinerna är hovdamer åt köldgudinnan [Kubera], rår om hennes frusna domäner och de bestar som strövar där. Yakshiner har även påträffats i Skugglandets berg och skogar, i synnerhet i sällskap med [Daggblänkets furste] och [Marmorhovets] krigare. Likt [apsarorna] tros yakshinerna ha varit hovdanserskor eller konkubiner åt glömda forntidskungar i [Fjärran östern], och placeras ofta i en triad av elementarnymfer med apsarorna och [Vestalerna]. I Mundana uppträder dessa ibland tillsammans, oftast ledda av en [Edil].

  [Primalväsen]: Primalväsen
  [Alaka]: Alaka
  [Mhîmrätten]: Mhîmrätten
  [Livet mellan liven]: Barhâa
  [Dryaderna]: Dryaderna
  [Yamos]: Yamo
  [Dödens furstar]: De_Nio
  [Kubera]: Kubera
  [Daggblänkets furste]: Daggblänkets_furste
  [Marmorhovets]: Marmorhovet
  [apsarorna]: Apsaror
  [Fjärran östern]: Fjärran_östern
  [Vestalerna]: Vestalerna
  [Edil]: Edil