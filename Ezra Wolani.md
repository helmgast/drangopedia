---
created_at: '2012-11-25T18:56:28Z'
id: Ezra Wolani
links:
  category:
  - Folk i Västlanden
  - Inte alla indianer i kanoten
  - Kefaler
  - Work in progress
title: Ezra Wolani
---

Amir Ezra är andra levande son till Mhîm Matruk Wolani och som sådan en hög prins (storfurste) av
Mûhad och Ziu, därtill furste av Tarhai och De bortre öarna (högst nominella titlar, emellertid),
kefal av Tabbah, 'abir av Ilja och Dzamirerna, herre av Gulja-floden, khan av Zaghlakhe, Tabîm och
Koshanshe, De sköna konsternas beskyddare, Målarkonstens mecenat, Fûms betvingare och innehavare av
Khalimstjärnan av första graden. Titlar åsido, sedan sin äldste brors mystiska frånfälle är Amir
Ezra ('amir' är en titel som betyder 'herr', och gud nåde den som underlåter att använda den i Amir
Ezras närvaro) andre person i Mühads tronföljd, efter sin halvbror, kefal Amir Izal av Yildiz.
Väldigt många i Mûhad skulle emellertid önska sig att ingendera bestiger den gyllene tronen. Vad
gäller Amir Izal är anledningarna till detta främst att han är en värdelös administratör som mycket
hellre ägnar sig åt vetenskap och intellektuell förkovran än att styra, men han vore ändå långt
mindre illa lämpad som Gudahärskare än sin broder. Utom enligt Amir Ezras egen uppfattning, då.

Kefalen av Tabbah är nämnligen, för att uttrycka det kortfattat, totalt värdelös. Hans största
talang är maktmissbruk och spontana sadistiska övergrepp. På den upphöjda posten som kefal i
Gudahärskarens egen stad sätter han ett helt hov i skräck med sina sjuka påhitt och sitt lynniga
humör. Alla som inte är inflytelserika nog att kunna utmana hans auktoritet , eller på annat sätt
oberörbara, är livrädda att misshaga honom. Mycket kan man anklaga storfursten för, men hans fantasi
när det gäller nya sätt att roa sig på andras bekostnad verkar aldrig sina. Trots att han är elak,
egoistisk och självgod är Amir Ezras många fester ganska välbesökta - kanske beror det helt enkelt
på att folk inte vågar annat än att komma, eller så finns det somliga i hovet som faktiskt är lika
hedonistiska och dekadenta som honom. En incident nyligen när Amir Ezra lät spika upp och kastrera
en budbärare som bringat dåliga nyheter orsakade särskilt stort rabalder, och ryktet om Mhîmsonens
galenskap har bara vuxit sedan dess. Det är mer eller mindre vedertaget att han aldrig kommer att
tillåtas bli Mhîm, varken av sin far, sin bror eller av förstadrottning Halke, än mindre av de
mäktiga kefalerna av Kaal, Ziu, Quir, och Alkarzan. Detta förargar Amir Ezra svårt, och han vägrar
att så lätt ge upp sina drömmar bara för att folk inte inser hans geni; ivrigt hyllat av alla hans
tjänare, slavar och undersåtar. Hans rådgivare prisar ständigt hans visdom, tavlorna han målar får
bara lysande kritik, och hans konkubiner tillfredställer villigt och lojalt varenda en av hans små
depraverade nycker utan ett ögonblicks tvivel. Visst, alla tjänare darrar som asplöv och stammar
okontrollerat i hans närhet, men Amir Ezra kan inte för sitt liv förstå att något är fel; tillochmed
den där söta darkenska slavinnan som blödde ihjäl i hans säng härommånaden forsatte in i det sista
att mummla förvirrade hyllningar åt honom. Han borde vara Mhîm istället för Mhîmen!

Nå, naturligtvis är det få som håller med hans höghet om detta, men ett fåtal vänner har han. En av
dessa är hans halvsyster, Ifrima i-Khanum, dotter till Mhîmens tredjehustru. Amir Ezra och
prinsessan Ifrima ryktas ha en mycket okysk och moralvidrig relation, men egentligen ses de ganska
sällan tillsammans. Hennes höghet bor förvisso i storfurstens palats strax utanför Tabbah snarare än
i Mhîmens eget, men somliga påstår att det är för att hon spionerar på Amir Ezra å drottning Halkes
vägnar snarare än att vara hans vän eller älskarinna på riktigt. En som då allmänt anses vara mer
lojal i sin vänskap med storfursten, är 'abir Izhum Khemet, Tabbahs andlige ledare vid sidan om
Mhîmen själv. 'abiren är närmast legendarisk för sina orgier, och har kommit att bli en symbol för
dekadensen i periferin av Gudahärskarens formella och strikta hov, där 'abiren och Amir Ezra är
några av huvudpersonerna. Tillsammans ryktas de ha inrättat en magnifik lustgård i Ezras palats, där
jorden gödslas med överblivna rester av mat, kroppsvätskor och liken av döda tjänare från deras
orgiastiska utsvävningar, och undersköna blommor växer ur olyckliga tjänares torterade och ruttnande
kadaver. Ironiskt är isåfall att den fruktansvärda häxmästaren Azeem Il-Yeshrems borg en gång lär ha
legat på en klippa blott ett stenkast från Amir Ezras palats, och att jorden där fortfarande sägs
vara befläckad av de osannolika illdåd han utövade mot sina undersåtar. Sant är att 'abir Izhum och
storfurst Ezra har inrättat en trädgård ihop, men om det är den 'lidandets lustgård' som det viskas
om i Tabbah är det ingen som kunnat bekräfta än. Amir Ezras egna tjänare är ytterligt förtegna om
sin furstes förehavanden.

Amir Ezra är inte korkad, långt ifrån, men alltför uppslukad av sitt eget vansinne för att ta
särskilt många rationella beslut. 'abir Izhum, däremot, är en riktigt lömsk jävel, och har många
skäl att vilja se Ezra inta den Gyllene tronen. Han hjälpte därför storfursten att ta kontakt med en
av få fraktion som fortfarande kunde tänkas ställa sig på hans sida: Volororden. Amir Ezra är själv
ingen nekromantiker, eller för den delen kunnig i någon magikonst, men med sina fruktansvärda
rikedomar och sitt stora inflytande hade han ändå massor att erbjuda. I gengäld ville han blott på
sikt ha Volorordens hjälp att bemäktiga sig Mûhads tron och herraväldet över riket. Detta godtogs
strax, och storfursten har sedan ett par år tillbaka haft intima kontakter med Volororden - dess
medlemmar kan alltid vänta sig ett varmt, men diskret, välkomnande i hans hov. Han har backat upp
orden med ansenliga monetära gåvor, och använt sin politiska makt för att sträva mot ordens mål.
Samtidigt har han blivit alltmer nyfiken på magi, och fått lära sig en gnutta av ordensmedlemmen
Chalad Tigerfrände, som han nyligen köpte fri ur slaveri och sedan dess har hållit sig med som
adjuntant vid sitt hov. Tillsammans med 'abir Izhum spenderar de osannolika resurser på att leta
efter Volor själv, något som förmodligen skulle göra dem ganska impopulära inom orden om det kom
till allmän kännedom - många vill inte se en så farlig aktör tillbaka i leken.