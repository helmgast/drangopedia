---
author: Lycan
created_at: '2011-09-20T12:33:13Z'
id: Kamoriansk heder
links:
  category:
  - Kamor
title: Kamoriansk heder
---

Det kamorianska samhället må inte ha några skrivna lagar, men interaktioner mellan individer är där
minst lika hårt styrda av kodifierade förväntningar som vilken modernare rättsstat som helst.

I allt vad kamorianen företar sig är hedern något hon hela tiden bär med sig, något som påverkar
hennes handlingar, formar hennes åsikter om andra och bestämmer utgången av hennes viktigaste
livsval.

En person som har heder, *cetas*, har visat sig vara pålitlig och av god karaktär, hon får mycket
gratis, gästfrihet, frieri, respekt, status, men har också stora förväntningar på sig. Hon ska vara
korrekt i sitt uppförande, hård i handling men rättvis i omdöme, och aldrig låta personliga behov gå
före klanens eller stammens bästa.

Alla medlemmar i det kamorianska samhället förväntas följa denna hederkodex och i allt eftersträva
cetas, med två undantag. Viss förståelse finns för att personer i adolescensen tycker att personlig
ära, *stela*, är viktigare. En person som besitter stela har visat sig stark, modig, kunnig eller på
annat sätt särskilt kompetent inom något område, utan att nödvändigtvis vara pålitlig. Strävan efter
personlig ära förväntas dock bli allt mindre viktigare ju äldre personen blir och är helt uppenbart
något som associeras med åren precis efter vuxenriten i det kamorianska samhället.

Att som vuxen bli anklagad för att vilja tjäna stela är mycket förolämpande, och något mycket få
kamorianer skulle riskera.

**Ra'bul**\
Den andra undantaget från cetas, de mest hederlösa individerna i det kamorianska samhället som ändå
är så starka eller mäktiga att de inte helt lätt går att ignorera. De benämns "ra'bul", de skamlösa.
En ra'bul är en som tycker sig ha rätt att kräva allt, som förolämpar och slår de som står emot
henne och som aldrig respekterar hederns vägar. Trots detta kommer man sällan gå emot ra'bulen, att
ta en konflikt med en ra'bul är att sänka sig till dennes nivå och något få kamorianer vill göra.
Bara att associera sig med en ra'bul skadar ens cetas.

Ett gammalt kamoriansk ordspråk lyder "De som delar tält med en ra'bul bör ta hand om henne innan
någon annan gör det", innebörden av detta är inte så mordisk som det kan verka. Det handlar om att
de som har en ra'bul i sin familj måste försöka få henne att bete sig mer hedersamt, det är det enda
sättet att lösa problemet utan att förlora cetas. Skulle någon utomstående tvingas gå i konflikt med
denne ra'bul och döda eller fördriva henne på bekostnad av sin egen cetas är det mycket dåligt för
hela klanen.

**Dhuram**\
Benämning på den handling där en person slutgiltigen moraliskt besegrar sin motpart. Det handlar om
grov förudmjukelse, total seger och fullständig dominans där man fullföljer sin seger över alla
rimliga gränser. I de flesta fall kommer den som utför dhuram att förlora mycket cetas.

Dhuram är ett av de få fall där kamorianen medvetet bryter mot Jämviktens princip, *pe'tulad*, där
hon svarar med grymhet och övervåld. Kanske handlar det om att en klan behöver göra sig av med en
ra'bul, någon av krigarna offrar då sin egen heder genom att begå dhuram mot ra'bulen.

**Pe'tulad**\
Jämviktens princip, en filosofi som genomsyrar varje aspekt av det kamorianska samhället. Principen
går i kort ut på att den optimala reaktionen på varje handling är en lika stark handling. Om vinden
blåser i träden faller inte hela skogen, om en varg slår ett hjortkid söker inte hjortarna upp och
dödar alla vargar i trakten.

Kamorianerna menar att det är människans tendens att bryta mot jämviktens princip som gång på gång
fört världen mot ruinens brant. De ser Radh'kamras dekadens som det slutgiltiga uttrycket för
*rasmuhan*, den totala avsaknaden av jämvikt.

Att respektera pe'tulad är ett ofrånkomligt krav för den hedersamme kamorianen och den som bryter
mot principen kommer raskt att sjunka i aktning. Den största jägaren dödar bara precis så mycket hon
behöver, använder aldrig mer våld än situationen kräver, frossar inte, njuter inte av att skada och
accepterar direkt och utan bitterhet om hon skulle förlora och själv bli dödad eller skadad i
jakten.

**So'rath**\
För de kamorianska stammarnas överlevnads och framgångs skull är det livsviktigt att de individuella
komponenterna fungerar optimalt. Ytterst faller ansvaret att känna sina styrkor och svagheter på den
enskilde. Är någon för sjuk för att jaga ska denne erkänna detta, om en ledare inser att det finns
någon annan som hade varit bättre lämpad för positionen måste hon stiga tillbaka och inte låta sig
förledas av stolthet. På samma sätt kan det hända att en klan måste sätta ut ett svagt barn i
skogen.

So'rath är ett begrepp som innefattar både ansvar och status. Det är att ta ansvar att sträva efter
en ledarroll om man är säker på att man hade gjort det bra. Som alltid med kamorianerna ger det
cetas att försaka personlig vinning för kollektivets skull. Detta medför dock inte på något sätt att
man ska alltid ska eftersträva ödmjukhet. Att låta fåfäng blygsamhet eller feghet beröva stammen
välbehövda resurser är lika illa som att låta stolthet och äregirigihet gå före stammens bästa.

Likt cetas handlar so'rath i slutändan ofta om svåra val och principen kan vara mycket svårt att
upprätthålla. Det är tungt att erkänna för sig själv att man blivit så svag att man är stammen till
last. Ännu tyngre är det för föräldrarna till ett sjukt barn att erkänna att barnet inte kommer
kunna stärka stammen.