---
author: Ymir
category:
- Bastarder
- Drunokier
- Hjältar i vardande
- Husriddare
- Svarta får
- Ätten Trevena
created_at: '2011-06-22T00:33:04Z'
id: vigrid trevena
image:
- Vigrid_Trevena.jpg
title: Vigrid Trevena
---
![Vigrid Trevenas personliga vapen] Vigrid Trevena är hertig [Malkom Trevenas] bastard med [Ivlis av Altona], genom sin blotta existens en nagel i ögat på sin mors make [Yegor van Culnar], som tog ut en gruvlig hämnd på Ivlis. Vigrid kunde han dock aldrig komma åt, och denne uppfostrades vid sin faders hov till en stolt och stark yngling. Medan syskonens känslor för honom har varit blandade, särskilt sedan Malkom erkände Vigrid och gjorde honom till en nära nog fullvärdig arvinge, har Malkoms andra hustru [Jolanta av Harzád] alltid accepterat honom, då hon och Malkom gifte sig först efter att Vigrid avlats, och Malkoms första hustru dog långt dessförinnan. Med detta sagt så var Ivlis Dordaros likfullt Malkoms livs stora kärlek, ett faktum en del aldrig tycks glömma i Vigrids närhet, på gott och ont.

När resten av ätten Trevena under [Ryttarkriget] på olika sätt förrådde Drunoks krona och sina eder kom Vigrid att hålla sig obrottsligt lojal till kronan. Kanske var han bara på rätt plats vid rätt tid, såtillvida att han befann sig vid hovet i Arlon långt från faderns inflytande och prekära situation, men Vigrid har med tiden också bevisat sin lojalitet och visat sig synnerligen kapabel - inte minst i förra hovmagikern [Thizaras] tjänst.

Vigrid är blek och blond men med lite kärva, damariska drag från sin moders hus. Han är både stolt och skamsen över sin far och sin ätt och bär ibland Trevenas färger, men hellre ätten Gahallans, som han tjänar som husriddare. Att vara husriddare åt konungen är mer än en liten ära för någon så ung (Vigrid är nätt och jämt tjugo fyllda), och det återstår att se vilka bragder Sir Vigrid kan tänkas ha framför sig, liksom om han någonsin kommer ta mer del i sin krisdrabbade ätts öden, eller för den delen i sin moders skumma, illa beryktade släkt. Rykten gör gällande att han kärat ned sig i [Mircalla av Orgiva], sin halvsyster på mödernet, något som givetvis vore både kontroversiellt, komplicerat och farligt, givet blodsbanden och släkthistorierna som är involverade i den soppan, men det är fullt möjligt att det bara är en av många osanningar som cirkulerar vid Drunoks hov.

  [Vigrid Trevenas personliga vapen]: Vigrid_Trevena.jpg "Vigrid Trevenas personliga vapen"
  [Malkom Trevenas]: Malkom_Trevena
  [Ivlis av Altona]: Ivlis_av_Altona
  [Yegor van Culnar]: Yegor_van_Culnar
  [Jolanta av Harzád]: Jolanta_av_Harzád
  [Ryttarkriget]: Ryttarkriget
  [Thizaras]: Thizara
  [Mircalla av Orgiva]: Mircalla_av_Orgiva