---
author: Ymir
created_at: '2010-09-21T19:32:12Z'
id: Moran
links:
  category:
  - Forna riken
  - Öar
  mention:
  - Fraktionen
  - Gerasiska riket
  - Ikine
  - Iset Azarmisherah
  - Karakandu
  - Lubandu
  - Luberos
  - Nawranda
  - Phunguwe
  - Vita korsarerna
  - Örådet
title: Moran
---

Moran är en stor ö i centrala Arkipelagen, känd för sina rika fornlämningar och många ruiner. I
forna dagar var ön länge platsen för den mäktiga [gerasiska] civilisationen, rik och tätbefolkad,
och hjärtat i ett imperium som sträckte sig ända till [Luberos]. Men Morans civilisation ödelades i
[phunguwes] krig mot [Iset Azarmisherah], en förödelse så total att ön aldrig har återhämtat sig,
och av dess forna storhet återstår bara bleka skuggor. Pragmatiska herdar och bönder har utan
misskund brutit upp gamla vittrade akvedukter och megaliter för att få sten till husgrunder och
tempel, men de hemsökta ruinerna djupare inåt Morans inland vågar de inte röra, och djunglerna och
dimmorna har fått sluka dem bäst de vill.

Öns terräng består i väster av förhärjade slätter och klippor som snart övergår i tropiska djungler,
här och var genomkorsade av uråldriga stenlagda vägar och djupa flodfåror och raviner mellan branta,
fuktiga klippväggar. Det sägs ofta att det ligger en kuslig tystnad över öns ödsliga inland, men det
är möjligen bara vidskepelse. Den legendariska ruinstaden [Lubandu] reser sig i skogsbrynet på
sydkusten, medan [Karakandu] ligger dold och bortglömd i de hemsökta bergen på öns östsida.
Befolkningen är koncentrerad till byar och mindre hamnar längst kusterna, med sporadisk bebyggelse
på savannerna i öster och slätterna i nordväst. Enstaka gruvsamhällen och skogshuggarläger återfinns
så djupt in i djunglerna som öns invånare vågar bege sig, men i Karakandus närhet finns inte en
mänsklig själ.

Moran bebos idag av [Ikine]. ett bistert darkenerfolk med oklart släktskap till öns mystiska
forntida invånare. Utöver det forntida riket är ön berömd för sina trä- och elfenbenssnidare,
särpräglade vita linnetyger, goda betesmarker, och en rik och ålderdomlig sång- och dikttradition
som hålls vid liv av vandrande musikanter och månatliga [mysteriespel] i de halvhjärtat upprustade
ruinerna av forntida amfiteatrar. Det är en av de mer glesbefolkade av de större öarna i
Arkipelagen, men ändå av stor betydelse på grund av sin anrika historia, befolkningens
hantverksskicklighet och viktiga naturtillgångar som marulafrukt, sandelträ och ametist.
[Fraktionen] anser sig inte ha råd att vara utan Moran, och fick med nöd och näppe ön att gå med
förbundet efter att ha översköljt lokala hövdingar och handelsmän med gåvor. Morans halvhjärtade
medlemsskap är ett ständigt problem, givet det koleriska och folkfientliga temperamentet hos öns
invånare, och fördomar om dem bland andra öars befolkning, effektivt vidmakthållna i legenderna om
Isets fruktansvärda välde. Två specifika källor till problem är dels det faktum att Ikine kräver en
stol i [Örådet], men saknar sådana sedan phunguwe störtade Isets obsidiantron i havet, och ännu inte
har beviljats någon ny. Den andra är det lokala piratbandet [Vita korsarerna], som mer eller mindre
är öppna fiender till Fraktionen men får konstant stöd och hjälp av Morans invånare.

  [gerasiska]: Gerasiska_riket
  [Luberos]: Luberos
  [phunguwes]: Phunguwe
  [Iset Azarmisherah]: Iset_Azarmisherah
  [Lubandu]: Lubandu
  [Karakandu]: Karakandu
  [Ikine]: Ikine
  [mysteriespel]: Nawranda
  [Fraktionen]: Fraktionen
  [Örådet]: Örådet
  [Vita korsarerna]: Vita_korsarerna