---
author: Lycan
category:
- Legoknektskompanier
- Organisationer i Stora Arkipelagen
- Vuxna män som gör saker tillsammans
created_at: '2012-09-26T22:05:12Z'
id: oritons fria legion
title: Oritons fria legion
---
Oritons fria legion är ett stort hopkok av skumma, vapenföra element från Mundanas alla hörn, löst organiserade i ett fritt kompani under den jargiske krigaren [Garibald Gudlöse]. Legionen började som flera olika grupper av legosoldater som skeppades till Stora Arkipelagen av cirefalierna inför ett planerat krig mot [Sho Boka Sham-Ukin], men konflikten frös inne, och hyrsvärden skingrades för vinden. Flera av grupperingarna förenades senare av den faliske [Krigsfurst Cocetzi] som hoppades skapa en stark och sammansvetsad styrka som ingen av Arkipelagens fraktioner kunde kosta på sig att *inte* hyra, varvid en hänsynslös budgivning skulle ta fart. Dessa storslagna planer gick emellertid i stöpet sedan krigsfurst Cocetzi slogs ihjäl av sin löjtnant Garibald, som tog över hela organisationen. Garibalds karisma och storartade löften har sedermera fått Oritons fria legion, som grupperingen döpte sig till, att växa ännu mer, då många av Arkipelagens hårdföra, vinddrivna existenser flockats under hans fana. - detta trots att merparten av cirefalierna hoppade av i samband med Cocetzis frånfälle. Ett problem är förstås att det saknas något konkret för legionen att göra, undantaget lokala skärsmytslingar, och legionens medlemmar slår för det mesta dank på värdshus, krogar och logement i Garandor, en situation som så smått hotar att bli ohållbar. Garibald behöver infria något av sina löften, eller åtminstone hitta ett rejält krig, om inte hans väldiga styrka, faktiskt en av Arkipelagens största överhuvudtaget, ska desintegrera fortare än smör i Tarkas.

En intressant konsekvens av den fria legionens närvaro i arkipelagen är att de flesta makthavare insett det kloka i att hålla sig väl med Garibaldus. Detta har lett till att Garibaldus oftast behandlas som adel, bjuds till banketter och möten och på olika sätt uppvaktas. Detta kontrasterar givetvis mot Garibaldus unika karaktär, som han inte anstränger sig ett uns att försöka dölja, hur mycket etiketten än påbjudit just detta. Hovmän och diplomater håller dock god min och ser på Garibaldus' utsvävningar med förlåtande leenden, plågsamt medvetna om vilken viktig roll Oritons Fria Legion mycket väl kan komma att spela i framtida kraftmätningar mellan arkipelagens olika fraktioner.

*Se också:*
[Alternativa namn på Oritons fria legion]

  [Garibald Gudlöse]: Garibald_Gudlöse
  [Sho Boka Sham-Ukin]: Sho_Boka_Sham-Ukin
  [Krigsfurst Cocetzi]: Krigsfurst_Cocetzi
  [Alternativa namn på Oritons fria legion]: Alternativa_namn_på_Oritons_fria_legion