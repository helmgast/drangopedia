---
created_at: '2014-08-26T01:50:59Z'
id: Tuulam
links:
  category:
  - Barbarer
  - Eumo
  - Kannibaler
  - Tosher
  - Utbygdsjägare
  - Västlandens befolkning
  mention:
  - Dhuk
  - Hazmar Murân
  - Kamorfer
  - Tosher
  - 'Urad-Them'
title: Tuulam
---

Tuulam är en [toshisk] folkgrupp som bebor djunglerna utmed södra [Urad-Them]-floden, där inga andra
människor lever. De är förhållandevis primitiva jägare och samlare som helst håller sig för sig
själva, men eftersom de kontrollerar vägarna utmed floden har de ett litet mått av inflytande i
Eumo, särskilt i handelsutposten [Dhuk]. En fåtal av Tuulam livnär sig på handel, och jägare av
detta folk återfinns ofta i Dhuk och Mido där de dyrt kan sälja exotiska pälsar och andra saker från
djurriket. Tuulam är de enda (utöver [kamorferna] och andra för-mänskliga, dolska ting) som något
sånär känner till djunglerna, och kanske just därför finns det en aura av mystik kring dem. Som så
många andra platser i Västlanden sägs djunglerna vara hemsökta av osaliga andar från forna riken,
och en Tuulam-guide ses därför som nära nog obligatorisk för de som trots allt vågar sig in i
djunglerna i jakt på örter, pälsar och andra rikedomar.

Tuulam har mörkbrun hy som de ofta målar i egendomliga mönster vars innebörd enbart deras egna
schamaner förstår. I övrigt klär de sig på sin höjd i höftskynken. Ofta ger de ett något utmärglat
intryck, med smala lemmar och ansikten. De jagar med blåsrör och enkla bågar, men byter mycket gärna
till sig dyrbara knivar som de ser som statusföremål. Det sägs att Tuulam leds av ondskefulla
häxdoktorer som utövar ett hänsynslöst skräckvälde, men mycket lite är egentligen känt om dem – det
är kanske, som så mycket annat, bara ett grundlöst antagande av zhaniska resenärer med alldeles för
mycket fantasi. Den annars trovärdige [Hazmar Murân] har dock en mycket livfull anekdot om hur några
toshiska häxmästare tog honom till fånga under en flodfärd och försökte koka honom i en stor kittel,
under vilda tjut och munter dans.

  [toshisk]: Tosher
  [Urad-Them]: Urad-Them
  [Dhuk]: Dhuk
  [kamorferna]: Kamorfer
  [Hazmar Murân]: Hazmar_Murân