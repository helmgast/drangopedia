---
created_at: '2014-08-27T00:12:41Z'
id: Tog Haz
links:
  category:
  - Legoknektskompanier
  - Trolltyg
  mention:
  - Bunabali
  - Garandor
  - Gero
  - Waidan Gamga
  - 'Yao-Góshra'
title: Tog Haz
---

För den som har verkligt stora problem i [Garandor] kan det kännas tryggt att anställa några
verkligt stora problemlösare, och Tog Haz är de största av de största. Gruppen, som består av ett
drygt tjog [bunabali] och några grottroll, har det senaste decenniet eller så flera gånger blivit
uppmärksammade för sin kompromisslösa effektivitet. Tog Haz' ledare, grottrollet [Yao-Góshra], är
väl medveten om sitt rykte och tar direkt hutlösa priser för sina uppdrag. De som faktiskt har råd
att hyra Tog Haz blir dock sällan besvikna.

Tog Haz uppstod genom ett möte mellan Tarmslitarna, ett fritt kompani i Yao-Góshras regi som
mestadels bestod av gûrder, och [Waidan Gamga], ett garandiskt kompani som anställt en grupp
bunabali efter ett uppdrag på [Gero]. Yao-Góshra uppfylldes av gudomlig inspiration, hon upplöste
Tarmslitarna och köpte bunibalikrigarnas kontrakt. Sedan dess har fler troll anslutit sig till
Yao-Góshra, vissa som redan befunnit sig i Garandor, och vissa som kompaniet träffat på under sina
resor.

De flesta av Tog Haz' bunabali är exiltroll, bannlysta av sina respektive stammar för olika
våldsbrott och ogudaktighet. Generellt är de inte mycket bättre än kompaniets grottroll (som är
ovanligt civiliserade och beskedliga för att vara grottroll), och för oinsatta är det inte jättelätt
att se skillnad på de två grupperna.

Yao-Góshra har gjort ihärdiga ansträngningar för att hålla konflikter inom gruppen på ett minimum,
något som inte alltid är helt lätt när kollegorna man har att jobba med är ett gäng förhärdade och
mycket lättprovocerade trollkrigare. Yao-Góshra är dock inte bara störst och starkast i Tog Haz,
utan också smartast, och brukar kunna banka vett i råskinnen. Det är inte heller bara gruppdynamiken
som presenterat något av ett problem för Yao-Góshra, utan även när det kommer till ämnen som
beväpning, utrustning och val av taktik uppvisar trollen ofta en skrämmande brist på logik.
Yao-Góshra har envetet försökt vänja trollen vid att slåss med riktiga vapen (till skillnad från
valfiskkäkar, gerasiska kolonner och sina nedgjorda fienders ryggradar), klä sig i någon sorts
pansar (istället för mystiska orongohongotatueringar och penisfodral) och tillämpa ett modikum av
strategiska tillvägagångssätt i strid. Även om Yao-Góshra kanske inte lyckats så bra som hon velat
har Tog Haz genom åren genomgått en förvandling till något som i alla fall påminner om ett
professionellt legoknektskompani.

  [Garandor]: Garandor
  [bunabali]: Bunabali
  [Yao-Góshra]: Yao-Góshra
  [Waidan Gamga]: Waidan_Gamga
  [Gero]: Gero