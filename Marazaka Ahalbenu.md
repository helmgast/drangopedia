---
created_at: '2011-02-15T15:39:22Z'
id: Marazaka Ahalbenu
links:
  category:
  - Akademiker
  - Asketer
  - Bazirktrukher
  - Filosofer
  - Folk i Garandor
  - Folk i Stora Arkipelagen
  mention:
  - Garandor
  - Gurgism
  - 'Imay-tron i Stora Arkipelagen'
  - Sabrisk och Jargisk Daaktro i Stora Arkipelagen
  - Stora Universitetet
  - Uzrukk Armodige
title: Marazaka Ahalbenu
---

Bazirktrukhen Marazaka Ahalbenu är en aktad [gurgitisk] filosof vid [Stora Universitetet] i
[Garandor], djupt insatt i teorier om schamanism, spiritism och själars beskaffenhet. Hon har en
spektakulär bakgrund som trokka på Sinadera, en post från vilken hon störtades under ett stamkrig
och tvangs fly hela vägen till Stora Arkipelagen i en roddbåt med trasig köl. På vägen, halvdöd av
svält och sargad efter en tvekamp mot två arga halkyonyngel, drabbades hon uppenbart av djupa
filosofiska insikter, vilket blev början till ett intellektuellt kall som aldrig lämnat henne sedan
dess. Väl kommen till Garandor arbetade hon en tid som utkastare och indrivare, innan hon plötsligt
en dag avsvor sig våld och köttsliga njutningar och till fullo gick in för ett asketiskt leverne. Av
en slump mötte hon [Uzrukk Armodige] på en tempeltrappa, och de båda råkade i en hetsig debatt om
etik som snabbt urartade i att de båda tog varandra som lärlingar (eftersom Marazaka var en trukh
och trokka kunde Uzrukk inte rakt av ha henne på en position under sig, så om han undervisade henne
i vetenskap och filosofi fick hon helt enkelt undervisa honom i våld och ledarskap, så att det kunde
vara ett mer jämlikt förhållande).

Idag är Uzrukk mycket gammal, och Marazaka själv har sedan länge blivit en berömd tänkare i sin egen
rätt och tagit sig egna elever. Detta till trots tar lärlingsskapet, eller mentorsskapet, aldrig
slut; Uzrukk och Marazaka kommer fortsätta att lära varandra allt de kan så länge de lever, för
potentialen till kunskapsförmedling är evig enligt gurgiterna, och traditionella tirakiska
mentorsskap ska egentligen avslutas med att man slår ihjäl sin lärare - eller själv går hädan i
försöket.

Marazaka Ahalbenu (Ahalbenu är mûhadinska och betyder ungefär 'dam av djup tanke') är en
uppenbarelse trots sin asketiska framtoning; inga skitiga kåpor är helt enkelt diskreta nog att
dölja hennes enorma kroppshydda; med sina sju och en halv fot är hon avsevärt mer än huvudet högre
än någon annan på universitetet. Decennier av asketisk kosthållning har gjort henne senig, men hon
är fortfarande bred som ett hus och starkare än någon människa. Sitt vita hår bär hon i en knut på
huvudet, ofta dold under huvan på en mörkröd kåpa. Hon sägs ofta vara Arkipelagens främsta expert på
moralfilosofi, men olika mer religiösa tänkare, i synnerhet [Imay]-dyrkarna och [Daaktrons] teologer
invänder ofta starkt mot hennes sekulära förhållningssätt. Marazaka är dock också djupt insatt i
magiteori, kosmologi och allehanda esoterika, lagkunskap, i synnerhet arkipelagisk och tirakisk,
schamanism och spiritism, religionshistoria och teologi, för att inte tala om politik - ett område
där hennes tidiga och mycket handfasta erfarenheter av att vara chef mer än en gång kommit Garandors
lärda till gagn i allehanda kriser.

**Rykte: 17 (Störst av de lärda (mycket bokstavligen))**\
**Resurser: 15 (Tolv vapenföra tirakiska lärljungar)**

  [gurgitisk]: Gurgism
  [Stora Universitetet]: Stora_Universitetet
  [Garandor]: Garandor
  [Uzrukk Armodige]: Uzrukk_Armodige
  [Imay]: Imay-tron_i_Stora_Arkipelagen
  [Daaktrons]: Sabrisk_och_Jargisk_Daaktro_i_Stora_Arkipelagen