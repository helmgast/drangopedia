---
author: Ymir
created_at: '2011-06-23T19:23:09Z'
id: Adela av Talarra
links:
  category:
  - Adelsdamer
  - Drunokier
  - Sidekicks
  - Skvallerbyttor
  - Svarta får
  - Teoretiska libertiner
  - Väna damer
  - Ätten Dunkeld
  - Ätten Talarra
  mention:
  - Bernard den Okuvlige
  - Mircalla av Orgiva
  - Tarros Dunkeld
  occurrence:
  - Adela_av_Talarra.jpg
title: Adela av Talarra
---

![Lady Adelas personliga vapen; att hon bär sin makes Örnorden-symbol kan anses lite excentriskt,
men hon anser sig ha rätt till det] Adela är enda dotter till [Bernard den Okuvlige], Talarras
berömde hertig, en man som egentligen inte önskade sig döttrar överhuvudtaget, men såg Adelas
möjligheter när det blev tal om ett äktenskap med [Tarros Dunkeld]. I gengäld skulle Adelas äldsta
bror få gifta sig med hertig Dunkelds äldsta dotter, vilket var ett fantastiskt kap i Bernards ögon,
men hertig Dunkeld såväl som dottern och den prospektive maken dog i ett bakhåll i Illtariet, enligt
utsago ett spontant angrepp från raunländska plundrare, och detta satte den sörjande Bernard i en
position han hatade av hela sitt hjärta, då Adela fortfarande var lovad till Tarros. Det slutade med
att han inte kunde backa ur utan att sätta sin heder på spel, och så kom det sig att hans enda
dotter gifte sig med tredje sonen till en släkt av uppkomlingar; förvisso en framstående riddare,
men utan både pengar och jordegendomar. Bernard har på något vis skjutit över skulden för alltihop
på sin dotter, och hans och Adelas relation har varit...problematisk... allt sedan dess.

Som om det inte vore nog med detta är äktenskapet med Tarros ganska miserabelt. Det är både
kärlekslöst och barnlöst, och ingendera parten delar överhuvudtaget den andras åsikter, känslor och
intressen. Detta till trots har de funnit en stel men ömsesidig respekt och förståelse, ett sätt att
hålla ut och upprätthålla sin fasad, men det är ingen slump att Tarros ofta lämnar kvar sin hustru
vid olika furstehov medan han själv ger sig av i andra ärenden; både han och Adela vet sina plikter,
men försöker att leva upp till dem bara precis så mycket som krävs. Det går många rykten om Tarros
och andra kvinnor, om än ännu fler om varför han *inte* tycks ta sig några, men Adela är en mindre
remarkabel individ, och kvinna, och det har sällan ens antytts att hon skulle ha varit otrogen. Det
har hon inte heller, åtminstone inte med män, för sanningen är den att Adela föredrar kvinnor, och
hennes (obesvarade?) kärlek till väninnan [Mircalla av Orgiva] är hennes innersta hemlighet. Just
hemligheter är annars något Adela är bra på; inte att hålla så mycket som sprida - hon har rykte om
sig som en av de drunokiska hovens främsta källor till färskt skvaller, och därmed faktiskt också
till användbar information. Kunde hon bara förstå värdet av att inte dela med sig så frikostigt hade
hon kanske rentav kunnat bli en maktspelare att räkna med i riket; som det är nu anses hon snarare
helt harmlös, och det värsta som hänt är att tårar har fällts och någon annan dam förklarat sitt
eviga hat efter att Adela, påstått, svikit något förtroende. Dylik osämja brukar dock gå över fort,
och de som gett sig på Adela få krypa till korset - Adela själv är kanske inte så övertygande alla
gånger, men hennes bästa vän Mircalla har mycket hög status i kvinnornas värld, och försvarar sin
väninna med alla till buds stående medel. Sen bör det sägas att Adela egentligen sällan skulle svika
ett riktigt förtroende; hon är så mån om sina egna innersta hemligheter att hon väl vet hur
allvarligt man kunnat skada någon genom att avslöja deras.

Lady Adela är liten, späd och storögd, med en på ytan glad, peppig och livfull personlighet. Hon
visar sällan folk sitt sanna jag, och har blivit väldigt bra på att upprätthålla den harmlösa och
sorglösa fasaden. Hon klär sig helst i röda eller rosa klänningar, och döljer oftast sitt
honungsblonda hår med ett vitt dok - hon är en gift kvinna trots allt, och kommer från en ganska
konservativ del av Drunok. Ofta bär hon utanpå doket en silverne tiara med blekblå safirer som hon
fick i morgongåva av sin make, och som hon faktiskt verkar tycka om väldigt mycket - även Tarros
Dunkeld har sina stunder.

  [Lady Adelas personliga vapen; att hon bär sin makes Örnorden-symbol kan anses lite excentriskt, men hon anser sig ha rätt till det]:
    Adela_av_Talarra.jpg
    "Lady Adelas personliga vapen; att hon bär sin makes Örnorden-symbol kan anses lite excentriskt, men hon anser sig ha rätt till det"
  [Bernard den Okuvlige]: Bernard_den_Okuvlige
  [Tarros Dunkeld]: Tarros_Dunkeld
  [Mircalla av Orgiva]: Mircalla_av_Orgiva