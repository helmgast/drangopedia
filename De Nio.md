---
author: Ymir
category:
- Gudaväsen
- Plågor
- Religion i Stora Arkipelagen
created_at: '2012-10-20T14:01:01Z'
id: de nio
title: De nio
---
De nio i [Xidundu] är Dödsrikets furstar i mytologin hos många av Arkipelagens darkenerfolk, i synnerhet [Moyo] och [Ok'oaru]. Även bland de [högt civiliserade folken] på Oriton och Lohemo lever tron på De Nio kvar här och var, i synnerhet i folktro och sägen.
De nio tycks ha sitt ursprung i foriansk mytologi före Imays lära, och härskar över Xidundu, ett dödsrike bortom stjärnorna. (Mer specifikt anses det ligga i en mörk spricka i det rödblå moln som sträcker sig mellan konstellationerna Sylfen och Pentagrammet). De är alla fruktansvärda, demoniska väsen, ledda av den store Hu'zu, den våldsamma dödens ande, som ständigt hemsöker mänskligheten och fyller kämpar med blodlystnad och våldsamhet. Hans främsta löjtnanter är Maa'ku, förruttnelsens herre, och Nakuzu, sjukdomarnas furstinna. Xidundus övriga furstar är Azandu, svältdödens gudinna, Senda, drunknings- och kölddödens furstinna, Vuukub, de ironiska dödsfallens ande, Popol, även känd som Mbengwe, som ser till att folk blir nedtrampade eller uppätna av stora djur, Luzundu, vansinnets herre, och den något avvikande och relativt sympatiske Kame'ma den Svarte, som i Xidundu ansvarar för att människor som varit onda i livet får groteska och absurda straff. Hos Moyofolket räknar man ofta bort Kame'ma och ersätter honom med Ba!zu den Svekfulle, förräderiets och lönnmordens demon. En annan figur som ibland räknas in bland De nio, särskilt på Lohemo, är Hjara, som ger folk spågor och stickor i fingrarna och ser till att de trampar på giftiga blåsfiskar, men annars tycks relativt harmlös.

  [Xidundu]: Xidundu
  [Moyo]: Moyo
  [Ok'oaru]: Okoaru
  [högt civiliserade folken]: Awane