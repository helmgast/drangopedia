---
author: Ymir
category:
- Västlanden
- Work in progress
created_at: '2011-08-11T04:24:24Z'
id: harem
title: Harem
---
Begreppet "harem" avser en särskild del av zhaniska storhushåll, på mûhadinska kallat serah, på edronitiska sevaharu, som fyller funktionen som husets herres privata gemak. Detta har djupa implikationer, för bofasta zhaner har alltid gjort stor åtskillnad på privata och offentliga utrymmen. Haremet är den del av ett hus dit en man kan dra sig tillbaka och bara vila ut, den del där hans barn bor, och hans fruar och konkubiner och deras tjänarinnor. Vuxna söner, manliga tjänare och gäster bor utanför haremet, i de offentliga delarna av huset, de där man tar emot besök och håller hov, förvarar saker och utför riter och träning. Generellt är uppdelningen i harem-offentlig sfär knappt märkbar, men ju rikare och större ett hushåll är, desto tydligare blir den. Höga furstars harem är ofta närmast små världar i sig själva, speciellt som många kvinnor tillbringar nästan hela livet innanför deras murar. Det finns därför en begreppsförvirring i österlandet, där man med ordet harem menar det kollektiv av fruar, konkubiner och lustslavar, samt alla dessas tjänarinnor, som står till en mûhadinsk herremans förfogande. I själva verket finns en annan term för detta; seralj (seraoshu på edronitiska).

I Momolan tenderar båda begreppen att betyda "en furstinnas grupp av älskare", vilket givetvis spär på förvirringen för utlänningar. En momolansk furstinna har privata utrymmen att dra sig tillbaka till för tankar och vila, men dessa utrymmen är i regel inte de där hennes makar och slavar bor, speciellt som dessa ofta har långt mer rörelsefrihet än sina mûhadinska motsvarigheter. I Mûhad anses kvinnor väna och roingivande att ha runt sig (vilket långt ifrån alltid stämmer, såklart), medan synen på män i Momolan inte sällan är den motsatta - de är bullriga och enfaldiga och stör en dams sinnesfrid, varvid de bör bo på ett lämpligt avstånd från hennes privata gemak, så att hon kan söka upp dem endast när *hon* vill. Ofta är furstinnans privata sfär bara hennes eget rum, samt en liten bönekammare; en uppdelning i privat och offentlig sfär anses helt enkelt inte så viktig.

Harem i ordets egentliga bemärkelse förekommer inte på andra håll i Västlanden, men begreppen "harem" och "seralj" tenderar ändå att höras, då månggifte och slavkonkubiner förekommer över hela området i varierande grad och former.