---
author: Ymir
created_at: '2011-08-11T04:23:50Z'
id: Eunucker
links:
  category:
  - Västlanden
  - Work in progress
title: Eunucker
---

Eftersom mûhadiner gärna vill hålla sina kvinnor isolerade från främmande män, har systemet med
eunucker uppstått. Eunucker är kastrerade manliga slavar som kan röra sig fritt både inom den
offentliga sfären och haremet i ett palats, och interagera med alla dess invånare. Detta av två
skäl; Dels kan eunucker aldrig bilda en egen familj, vilket är mer signifikant än man kan tro,
eftersom det utestänger dem från samhällets grundläggande enhet. En herre kan därför, anser man,
lita på sina eunucker i högre grad än andra av sina tjänare och undersåtar; en eunuck har ingen
familj och därför inga hemliga politiska ambitioner - vem skulle ta över efter honom om han uppnådde
något? Den andra anledningen till eunuckerna ställning är att de, på grund av sin kastrering, inte
anses utgöra något hot mot husets kvinnors dygd, och därmed husets herres ära. De flesta kvinnor
bekymras inte ens av att visa sig nakna inför hovets eunucker; så harmlösa anses de vara. De kan
röra sig i alla skikt av samhället utan att väcka anstöt, från de mest manliga sfärer till de mest
kvinnliga; en väldigt användbar möjlighet.

Faktum är att många eunucker, både vakter och hovmän, har kunnat uppnå oerhört inflytande;
eunuckerna i Tabbah styrde en gång i tiden hela Ziu, eunucksoldaten Malo blev en rik och firad
handelsmagnat sedan han tog över sin döde herres verksamhet, och trukheunuckerna i Alkarzan av idag
härskar i praktiken över staden. Shu Yamar, den mest klassiska av alla onda eunucker i mûhadinsk
litteratur, bringade ensam dynastin Zhia på fall, och vidmakthöll ett despotiskt skräckvälde tills
han slutligen dödades. Det finns en paradox här, i det att eunucker inte sällan uppnår mycket mer än
det är tänkt att de ska kunna, och den har satt sina spår i det kulturella medvetandet - litteratur
och sånger skildrar uteslutande eunucker som machiavelliska, ondskefulla och dekadenta, första
rangens skurkar. Just för att de inte kan bilda familj kan de fokusera all sin ambition på att uppnå
saker åt sig själva, i detta liv, och just för att de har obehindrad kontakt även med hovens kvinnor
kan de väva intrignät som går djupare än någon annans - åtminstone är det så i berättelserna.
Litteraturen ger ofta också uttryck för en fascination kring eunuckers kroppsliga funktioner, och
har stundtals skildrat mycket, mycket märkliga sexakter, till varierande grad av kontrovers. Det här
är föreställningar om eunucker som cirkulerar, men ingen skulle våga uttrycka dem i verkligheten -
det är alldeles för känsligt, då inga furstar på allvar vill få implicerat att deras eunucker inte
skulle gå att lita på. Det räcker att de är bekanta med litteraturen för att en sådan fruktan ibland
ska gnaga på dem oavsett.

Om eunucker ska vara haremsvakter, eller husets herre är särskilt paranoid, händer det att
kastreringen avlägsnar hela könsorganet, men oftast tar man bara bort testiklarna - det viktiga är
att eunucken inte kan avla barn, med sin herres kvinnor eller några andra. Eftersom alla unga,
orörda kvinnor i hushållet ändå bär kyskhetsringar, anses eunuckernas faktiska förmåga att ha eller
inte ha sex inte vara av jättestor vikt, särskilt inte när de väl vunnit husets herres förtroende.
Det har givetvis förekommit skandaler när eunucker haft intima förhållanden med sina furstars
kvinnor, men de som uppdagats har ofta slutat blodigt.

**Glöm inte eunucker i Momolan/Edron!**