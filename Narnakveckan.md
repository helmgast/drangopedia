---
author: Joel
category:
- Drunok
created_at: '2014-01-22T16:01:13Z'
id: narnakveckan
title: Narnakveckan
---
Narnakveckan, eller Rustveckan, är en årlig händelse i [Drunok] som utgör de åtta dagarna närmast föregående dagen före midsommarafton, då en man från varje gård i ett fylke uppmuntras att infinna sig hos den lokale feodalherren för obligatorisk stridsträning. Att det rör sig om åtta dagar och inte sju är ett arv från att Drunok då denna tradition instiftades hade en kalender baserad på dvärgarnas, och tidpunkten i övrigt är noga beräknad; precis efter den viktiga plöjningen på tidig sommar då männens arbetskraft hade behövts, och alltihop avslutas i tid för att de ska hinna hem till sina byar och delta i midsommarfestligheterna. Traditionen är uppkallad efter [Narnak Kjolskrämma], hertig av [Ramdor], som instiftade den under sin tid som Drunoks despot på det sena 800-talet. Drunoks historia dittils hade präglats av instabila och kostbara allianser med olika raunländska stammar i syfte att uppnå ett fungerande försvar mot plundring; Narnak, för alla sina brister, insåg att detta var ohållbart, och försökte bygga grunderna för en härmakt som kunde låta det rike han ämnade lämna åt sina [mordiska söner] stå pall mot inkräktare av egen kraft. Hans många projekt i detta syfte inkluderade glömda travestier som [Narnaks huskarlar] och [Ramdors narrar], men det som senare skulle kallas Narnaks vecka var så pass effektivt, på grund av sin perfekta tajming, att det kom att bestå i två tusen år, och lade grunden för Drunoks förhållandevis väldrillade bondehär.

I Drunok är varje gård skyldig att ha en man med vapen redo till landets försvar. Denna man, och eventuella övriga man anser sig kunna undvara (som i så fall får extra sold), skickas under Narnakveckan till traktens traditionella träningsplats, inte sällan nära forntida [Tingslundar]. Varje karl är skyldig att hålla sig själv med vapen och hjälm. Den lokale jarlen eller någon av hans vapenmästare och knektar har i uppgift att ansvara för att karlarna förses med skälig inkvartering och förplägnad, och hårddrillas i vapenbruk och formationsstrid. På många håll finns ett fokus på armborst- och bågskytte samt formationsstrid med stångvapen. I gengäld för sitt infinnande under Narnakveckan får varje karl en lön motsvarande sju dagsverken, samt en tunna bättre öl eller liknande inför Midsommarfesten. I långa perioder har det varit frivilligt att infinna sig under Narnakveckan, och de som gjorde det belönades med skattelättnad under året om de därtill infann sig för träning två perioder under vintern. Under Narnak Kjolskrämmas dagar, och även i nutiden efter det senaste kriget mot Jargien, har Narnakveckan blivit obligatorisk, och om någon gård inte skickar en man kommer jarlens mannar och släpar dit honom med våld, alternativt straffbeskattar gården. Normalt sett är bönderna dock inte särskilt missbelåtna över Narnakveckan, trots att träningen är hård, då veckan omgärdas av en anda av kamratskap och traditionella lekar. I norra Drunok avslutas veckan nästan alltid med ett stort dryckesgille männen emellan, då man dricker upp den öl man fått i lön. I centrala och södra Drunok är det mycket vanligare att man tar med sig ölen för att spara till midsommar, som trots allt är en viktig högtid helgad åt [Jordmodern]. En klassisk lek som man ofta har mycket roligt åt under Narnakveckan går ut på att kasta stenar på en figur av Narnak Kjolskrämma som fyllts med kottar eller tygbollar; den som först spräcker figuren med sin sten får dricka tills han stupar av de andras öl under avslutningsgillet.

Det händer att kvinnor infinner sig för träning under Narnakveckan. Framför allt rör detta sig om kvinnor från gårdar som saknar eller inte kan avvara män i lämplig ålder och hälsa, men ibland dyker kvinnor upp av ren äventyrslystnad eller plikttrogenhet. Det varierar stort hur man förhåller sig till detta, och i många fall är händelserna kring det snarare hörsägen än fakta. Några berättelser som går är att [Mardar Casen] och [Arngrim Dunkeld] flera gånger accepterat kvinnor och låtit dem träna med männen, medan [Bernard den Okuvlige] skickat hem dem med omkostnaderna för resan betalda, och [Halsten van Sola] enligt uppgift låter alla presumptiva rekryter dra ned byxorna för att bevisa att de är män. När kung Narnak en gång ertappade kvinnor som försökte ta del av träningen lät han klä av dem, prygla dem och sätta dem i skamstock. Ska man tro sagorna var detta ganska typiskt beteende för denne inte allt igenom sympatiske monark.

  [Drunok]: Drunok
  [Narnak Kjolskrämma]: Narnak_Kjolskrämma
  [Ramdor]: Ramdor
  [mordiska söner]: Ramdorsönerna
  [Narnaks huskarlar]: Narnaks_huskarlar
  [Ramdors narrar]: Ramdors_narrar
  [Tingslundar]: Tingslund
  [Jordmodern]: Jordmodern
  [Mardar Casen]: Mardar_Casen
  [Arngrim Dunkeld]: Arngrim_Dunkeld
  [Bernard den Okuvlige]: Bernard_den_Okuvlige
  [Halsten van Sola]: Halsten_van_Sola