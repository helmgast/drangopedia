---
author: Lycan
created_at: '2011-02-05T10:46:20Z'
id: Agor Tashari av Qiyana
links:
  category:
  - Alkemister
  - Darkener
  - Folk i Garandor
  - Folk i Stora Arkipelagen
  - Magiker
  - Stora universitetet
  mention:
  - 'Dembale-universitetet'
  - Den Röda Triskelen
  - Djedemenkara
  - Khaziz klan Zolod
  - Stora Universitetet
title: Agor Tashari av Qiyana
---

Mäster Tashari är en ung och lovande alkemist på väg upp. Hans arbete har genererat både intresse
och respekt från välrenommerade forskare vid både [Stora Universitetet] och [Dembale-universitetet]
och han är spådd en lysande framtid. En utsikt som dock hamnat i gungning till följd av Agors minst
sagt osunda vanor och dåliga kompisar. Den unge alkemisten är nämligen svårt spelberoende, och till
följd av detta, skuldsatt upp över öronen. Personerna som Agor är skyldig pengar är inte heller
vilka korgossar som helst, utan några av Garandors mest råbarkade gangsters.

Sommaren 10050 ark såg det riktigt mörkt ut för mäster Tashari. Både [farbror Djedes] hantlangare
och [Khaziz'] indrivare var ute efter honom och Agor själv trodde väl knappt han skulle överleva.
[Den Röda Triskelen], som har viss närvaro i Garandors undre värld, erbjöd sig då att köpa upp en
betydande del av Agors skulder, i utbyte mot alkemistens tjänster. Det var i allra högsta grad ett
erbjudande som inte gick att motstå, och mäster Tashari har sedan dess gått den Röda Triskelens
ärenden.

När han inte håller på att bli dödad av elaka gangsters är mäster Tashari en lugn och behaglig man
med ett sätt som de flesta tycker om instinktivt. Han är genuint vänlig, men väldigt lätt uttråkad,
och är en oförbätterlig problemmagnet. Han är knappt de 30 fyllda och är generellt ansedd som
attraktiv, om än inte vacker. Han har långt hår i flätor, slätrakat ansikte och slank (på gränsen
till lätt undernärd) kropp. Till följd av sina finansiella problem har han dessutom två fingrar för
lite och ett märkligt brännmärke, som efter en cigarr, i pannan.

**Resurser: 15 (Magiker, namnkunnig alkemist)** 

  [Stora Universitetet]: Stora_Universitetet
  [Dembale-universitetet]: Dembale-universitetet
  [farbror Djedes]: Djedemenkara
  [Khaziz']: Khaziz_klan_Zolod
  [Den Röda Triskelen]: Den_Röda_Triskelen