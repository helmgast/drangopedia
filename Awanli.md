---
author: Ymir
created_at: '2014-08-25T03:54:56Z'
id: Awanli
links:
  category:
  - Magiska platser
  - Platser i Stora Arkipelagen
  - Öar
  mention:
  - Aricandor
  - Jorun
  - Kemeshkamro
  - Lenonga
  - Melusiner
  - Omanagua
  - Stora arkipelagen
  - Tanli
  - Wakla Marakunda
title: Awanli
---

Awanli, som även kallas *Avanli* av många sjöfarare, är en liten ö i [Stora arkipelagens] östra
periferi, nära den större men obebodda och livlösa [Tanli]. Awanli är ganska platt, men terrängen är
mycket svårgenomtränglig då ön är full av spetsiga kalkstensformationer och snåriga torra buskar,
där kulörta, tropiska blommor ibland spirar. Utöver dessa buskar och blommor samt en typ av vita
lavar tycks Awanli sakna de flesta former av vegetation. Det har spekulerats att ön ingår i samma
nomotropiskt högmagiska och biotropiskt lågmagiska zon som Tanli, men ingen vet säkert då omgivande
korallrev gör det väldigt svårt att landstiga. Fiskare från [Jorun] åker ibland hit för att fånga en
typ av stor ambifisk ödla som trivs i korallreven, men de sätter sällan sin fot på Awanlis stränder,
då urbefolkningen är mycket aggressiv.

Mycket lite är känt om Awanlis infödingar, men de tros bebo grottor i kalkstensklipporna, och ibland
kan deras eldar skymtas på långt håll över havet. De tycks ha en mycket primitiv teknologisk nivå,
vilket fått många att anta att de är släkt med [Kemeshkamro] på [Omanagua]-öarna. Andra hävdar
bestämt att de är ättlingar till de legendariska [Lenonga], eller möjligtvis [melusinerna]. Hur de
kom till Awanli är en gåta; inga båtar har någonsin siktats. När främlingar försöker landstiga på
Awanli brukar infödingarna gömma sig i buskarna för att ordna bakhåll, och sedan hoppa fram under
märkliga stridstjut för att kasta spjut och stora stenar på inkräktarna. Vid dessa tillfällen har de
alltid målat sig blå med någon typ av lokal mineral, men bär aldrig några kläder i övrigt. Många av
dessa attacker påstås ha åtföljts av märkliga magiska fenomen, vilket [Aricandor] spekulerat kan
bero på att infödingarna har schamaner som genom årtusenden av isolation på Awanli lärt sig att
hantera öns starka nomotropiska flöden, och därmed mer eller mindre upptäckt en helt egen magilära.
En annan lärd, [Wakla Marakunda], har en hypotes att Awanli likt Tanli är lågmagisk för hydrotropi,
men att infödingarna genom millennierna utvecklat en begränsad förmåga att dricka saltvatten. Under
torrperioden skulle de då bara ha saltvatten i kroppen, vilket mäster Wakla menar hade satt deras
vätskor i obalans och lett till koleriskt vansinne präglat av stor aggressivitet och vild massdans.

  [Stora arkipelagens]: Stora_arkipelagen
  [Tanli]: Tanli
  [Jorun]: Jorun
  [Kemeshkamro]: Kemeshkamro
  [Omanagua]: Omanagua
  [Lenonga]: Lenonga
  [melusinerna]: Melusiner
  [Aricandor]: Aricandor
  [Wakla Marakunda]: Wakla_Marakunda