---
author: Ymir
category:
- Episka artiklar
- Högre gudar
- Mytologi
- Religion i Stora Arkipelagen
- Religion och mystik i Västlanden
- Uråldriga
created_at: '2014-06-11T22:28:47Z'
id: yamo
title: Yamo
---
Yamo (eller ibland Yama, Yami, Ymar eller Umaj) är namnet på en uråldrig [darkensk] gudom som ofta beskrivs som högguden i darkenernas panteoner. Figuren tros ha sitt ursprung på [Mio-Enara], men dyrkas även i Västlanden och [Stora Arkipelagen] och, tror somliga, under namet Uday i [Ebhron]; helt enkelt överallt där darkenerna har spridit sig.

Bland [Ok'oaru] i Stora Arkipelagen anses Yamo vara den äldste av de yngre gudarna, som skapades av de nu försvunna äldre gudarna i en tidigare cykel av världen. Yamo var den första varelse som inte var odödlig, och blev den första att någonsin dö, när [Mbengwe] skickade hungriga pantrar att förtära honom. I [Xidundu] hade de [De Nio] byggt en bur att fånga alla dödliga själar i, men Yama lurade dem med en docka han gjort av sitt eget avskurna skinn medan han själv smet förbi dem och hittade tillbaka till världen genom [Avgrunden]. Eftersom han lurat själva döden upphöjde de äldre gudarna då honom till gud över den nya världen, och lämnade sedan skapelsen. Yamo är därför världens herre, och ädel och god trots sin groteska, flådda uppenbarelse. Ofta har han istället för sitt eget skinn tagit sig en kappa av fjädrar från jätteörnar och [Abobofåglar], och det är därför Yama ofta uppträder i fågelhamn, och härskar över vindarna och stormarna i världen. Han beskyddar människorna från De Nio, och från [Gorzarzyna], som aldrig accepterat hans närvaro i sitt rike; de två gudarna har en komplicerad relation som gett upphov till tre barn, oceangudinnorna [Makea] och [Namake] samt deras bror [Kane], men också till de våldsamma cykloner som av och till härjar Arkipelagen, då gudarnas andar slår mot varandra i ohöljd vrede.

I [Västlanden] och [Forion] är Yamos mytologi något annorlunda. Här var Yamo en gud från början, men Dödsrikets herrar hade stulit de första människornas själar, som Yamo tog tillbaka genom att lura furstarna med sitt flådda skinn. Därför uppträder och avbildas Yama som en hudlös, grotesk gestalt, vars rinnande blod får liv att spira i jorden. Han har ofta ett märkligt leende på de tärda läpparna, för han är också en positiv, lyckobringande kraft, som älskar sin skapelse. Yamos tillbedjare ger guden ett nytt skinn i gåva sju gånger om året, vilket vanligen tas från vackra manliga krigsfångar. Skinnet draperas normalt runt en träskulptur av Yamo medan det döda människooffret bränns. Denna ritual väcker oerhörd fasa hos zhanerna, trots att den ses som något djupt allvarligt och nödvändigt av darkenerna.

I slutändan, tror man både i Västlanden och Arkipelagen, kommer Yamo besegra dödsrikets herrar, uppstiga till Xidundu bland stjärnorna och härska där, och överlåta människornas värld åt yngre gudar.

  [darkensk]: Darkener
  [Mio-Enara]: Mio-Enara
  [Stora Arkipelagen]: Stora_Arkipelagen
  [Ebhron]: Ebhron
  [Ok'oaru]: Okoaru
  [Mbengwe]: Mbengwe
  [Xidundu]: Xidundu
  [De Nio]: De_Nio
  [Avgrunden]: Avgrunden
  [Abobofåglar]: Aboboa
  [Gorzarzyna]: Gorzarzyna
  [Makea]: Makea
  [Namake]: Namake
  [Kane]: Kane
  [Västlanden]: Västlanden
  [Forion]: Forion