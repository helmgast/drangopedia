---
created_at: '2012-10-17T20:22:58Z'
id: Ikeya Szeto
links:
  category:
  - Awane
  - Elementarmagiker
  - Galna uppfinnare
  - Idiot savants
  - Knegare
  - Lojalister
  - Misstänkta knäckpackare
  - Rådgivare
  - Strateger
  - Söderns torn
  - Uråldriga
  - Viljelösa skal
  mention:
  - Adrubshal
  - Alasaïs Vilamur
  - Andra korsarkriget
  - Apiashal
  - 'Ayedwara-Osi'
  - Darbandoke
  - Derketo
  - Diemedeiska dynastin
  - Eldskepp
  - Första korsarkriget
  - Garandor
  - Hanakir
  - Hoshome Kéelâ
  - Katharketor
  - Lalasta
  - Luberos
  - Noshomïe
  - Oke Obanga
  - Rauthvaari
  - Österns torn
title: Ikeya Szeto
---

Ikeya Szeto var en magiker i [Darbandoke] som verkade som organisatör och visir åt [Adrubshal],
[Hanakir], [Noshomïe] och [Apiashal], totalt i mer än ett sekel. Han hyste länge en avsky för krig,
grundlagt under hans tid som officer i Oritons krig mot [Diemedéerna], där han fick tillbringa lång
tid i de fruktansvärda fånghålorna under [Hoshome Kéelâ]. Det finns många berättelser om hur han
slutligen flydde, bland annat genom att ha vävt en besvärjelse för att bli ett med vattnet och helt
sonika rinna ut i havet genom en spricka, och allsköns mer eller mindre fantastiska ting. Sedan han
trätt i tjänst hos furstarna av Darbandoke ägnade Szeto all sin energi åt sociala projekt och
reformer; under hans ledning byggdes bevattningssystem, vägnät och hamnar, rättssystemen
reformerades, bibliotek organiserades, och hans noggranna ekonomisk planering stärkte storligen
Darbandoke under dess sista skälvande sekel. Men lojaliteten till Darbandokes korsarkonungar
tvingade till slut Ikeya Szeto att åter ta del i krigföring, särskilt när det sabriska hotet blev
allt mer påtagligt. Han ledde byggandet av befästningsverk och ballistor, och konstruerade en form
av [Eldskepp], chebeker utrustade med stora eldslungor, som skulle komma att sprida död och
förödelse på haven under [första] och [andra] korsarkriget. Han ansågs allmänt vara en briljant man
och en stor lojalist, och högaktades av allt och alla.

Det enda undantaget var Apiashals konkubin [Derketo], som avundades sin furstes kärleksrelation med
Ikeya Szeto, en lågättad uppkomling, om än visir åt fyra generationer av furstar. Ikeya hade inget
sinne för hovintriger, och Derketo fick honom omsider placerad i en farlig position på ett av
fartygen som angrep [Garandor] år 9856. Ikeya överlevde emellertid, och prisades stort av Apiashal
för sitt framgångsrika ledarskap, men han hade sargats svårt av tirakisk eld under attacken, och
blev sängliggande med hemska brännskador. Derketos piga försökte kväva honom med en kudde, men
stoppades i sista stund av Apiashals vakter, och i härvan som följde blev Derketo slutligen avslöjad
och avrättad, liksom flera andra konkubiner som kanske inte egentligen bar någon skuld. Apiashal var
rosenrasande, och begick sina första strategiska misstag i ett krig som såg allt mörkare ut. Det var
vid denna tid som Ikeya Szeto uppsöktes av [Katharketor], en uråldrig ärkemagiker från [Söderns
torn]. Han erbjöds av Katharketor att ge upp det dömda Darbandoke för ett högre syfte, och ställa
sina suveräna färdigheter till Söderns torns förfogande. Ikeya, trots bitterhet över hovintrigerna
han nystats in i, nekade, fast besluten att tjäna Darbandokes furstar till sitt sista andetag (och
han var redan en gammal man). Katharketor helade det värsta av hans skador, och lämnade honom sedan.

Ett år senare stod Darbandoke besegrat, och Apiashal begick självmord. Hans sista order till Ikeya
Szeto var att hålla [Oke Obanga] mot fiendens arméer tillräckligt länge för att ge stadsborna tid
att evakuera sig och sina ägodelar, och undkomma plundring, våldtäkt och död. Ikeya gick in för
uppgiften som få män före honom någonsin gjort, och använde alla trick i boken för att organisera
det som återstod av stadsvakten och skydda hamnen och murarna. Vid någon punkt under slaget som
följde sällade sig Katharketor till försvararna med en grupp av vandöda höljda i flammor, och med
dess hjälp blev Darbandokes sista strid en utdragen och storslagen en, värdig saga och sång, och
stod angriparna mycket dyrt innan de slutligen kunde erövra staden. Nästan samtliga civilister
lyckades undkomma, och så gjorde också Ikeya. Han och Katharketor lämnade Okes stränder i en liten
chebek framdriven av vindelementarer, och försvann bort från de dödligas länder.

Ikeya Szeto har sedan dess varit inbegripen i allehanda komplexa projekt på [Luberos], involverande
allt från kanalgrävning till nekrotropiska experiment. Merparten av hans energi har gått åt till att
förbättra förhållandena för Ayedwara-Osis mänskliga allierade, och stärka deras skydd mot Luberos
destruktiva krafter. Han har också intressat sig för elementen runt ön, och försökt förstå mer av
dess hemligheter genom att kontrollera strömmar och vindar, eldar och jordskalv. Med Katharketors
hjälp skapade han en sorts antitetiska vandöda infuserade med både pyrotropi och hydrotropi, men
detta fantastiska projekt hann aldrig nå längre än prototyper innan det var försent. Ett annat
projekt som aldrig hann fullbordas rörde [Lalasta], och Söderns torns ständiga strävan att stärka
öns centralisering och militär, för att sätta käppar i hjulet för [Österns torns] intressen där.
Ikeya såg till att utbilda skeppsbyggare och strateger, och flytta smeder och vapenmästare till ön.

Det var också Ikeya som först anade att något var fel på Luberos, mer fel än det borde, men han
kunde aldrig bevisa det, då hans talang låg i världsliga ting och elementarmagi, och [Alasaïs
Vilamur] hade en långt bättre förståelse för de psykiska aspekter där problemet verkligen låg rotat.
Ikeya brottades därför med tvivel, och slets mellan att ta hennes parti eller Katharketors i
debatten som följde. I slutändan röstade han för ett tredje förslag, att bida sin tid och observera
och planera att evakuera Luberos, men det betydde föga; i slutändan föll han liksom de andra under
[Rauthvaaris] inflytande. Ikeya Szeto tycks ha bevarat sällsynt mycket av sin kreativitet,
handlingskraft och intelligens trots att han är underkastad Rauthvaaris vilja, och har blivit ett
viktigt instrument för entiteten i dess nya herravälde på Luberos.

  [Darbandoke]: Darbandoke
  [Adrubshal]: Adrubshal
  [Hanakir]: Hanakir
  [Noshomïe]: Noshomïe
  [Apiashal]: Apiashal
  [Diemedéerna]: Diemedeiska_dynastin
  [Hoshome Kéelâ]: Hoshome_Kéelâ
  [Eldskepp]: Eldskepp
  [första]: Första_korsarkriget
  [andra]: Andra_korsarkriget
  [Derketo]: Derketo
  [Garandor]: Garandor
  [Katharketor]: Katharketor
  [Söderns torn]: Ayedwara-Osi
  [Oke Obanga]: Oke_Obanga
  [Luberos]: Luberos
  [Lalasta]: Lalasta
  [Österns torns]: Österns_torn
  [Alasaïs Vilamur]: Alasaïs_Vilamur
  [Rauthvaaris]: Rauthvaari