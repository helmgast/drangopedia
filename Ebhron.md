---
created_at: '2013-11-18T02:02:19Z'
id: Ebhron
links:
  category:
  - Magikratier
  - Stater
  mention:
  - Chargulerna
  - Charom
  - Corinth Mundana
  - Kabalaorden
  - Kosala
  - Milon Mundana
  - 'Rhung-Alari'
  - Tarasharerna
  - Zenslätten
title: Ebhron
---

Ebhron är ett mäktigt, uråldrigt människorike beläget på en mikrokontinent sydöst om [Rhung-Alari].
Ebhron beskrivs omväxlande av forntida geografer som att det utgör den östligaste delen av [Corinth
Mundana], eller den västligaste av [Milon Mundana]; förvisso fanns i forntiden ett antal olika
människoriken i regionen [Kosala] öster om Ebhron, men idag tros den väldiga och namnlösa
kontinenten i öster mestadels befolkad av spöken.

Ebhron styrs av [Kabalaorden] i ett magikratiskt och meritokratiskt byråkratisystem, men olika delar
av landet har olika typer av autonomi baserat på deras status som forntida stadsstater, nomadriken
och dvärgfästen. Kabalans maktutövande sker inte alltid friktionsfritt; en viktig utmanare i form av
krigsherrarna som kallades [Tarasharerna] är sedan länge besegrad, men Ebhrons många religioner och
lokal korruption upplevs av Kabalan som ett hot mot harmonin. Däremot råder ganska lite etniska
motsättningar; trots att Ebhron i sitt förflutna sett enorma folkvandringar omstöpa landet har de
nya folken alltid sugits upp av Ebhrons uråldriga och anrika kultur, och bidragit till den myllrande
smältdegel som är dagens Ebhron.

Ebhrons ekonomi domineras av den bördiga [Zenslätten] på mikrokontinentens hjärta, där ett gammalt
och enormt kanalsystem utgör en livsnerv som knyter samman stora delar av riket. Ebhrons avancerade
och magiskt infuserade teknologi har möjliggjort enorma städer, och Zenslätten har några av de
största städerna i den kända världen, i synnerhet [Charom], vars invånarantal räknas i
hundratusental om inte miljoner. Trots fantastiska historiska landvinningar som kulramen,
vattenpumpen, skottkärran, magiska lampor, alkemiska fyrverkeripjäser och sprängämnen och mekaniska
musikinstrument har emellertid mycket lite utveckling skett i Ebhron de senaste tusen åren, och
landet ses ofta som en sovande gigant uppslukad av sitt eget storslagna förflutna. Men trots att ens
sjömakt blivit omsprungen av Consaber och cirefalierna, krigsmakten hade blivit utklassad av både
Consaber och Thalamur, och cirefaliernas såväl som mûhadinernas städer är renare och hälsosammare
besitter Ebhron enorma rikedomar och ofantliga resurser, och många tror att landets långa tystnad
bara varit ett led i Kabalaordens hemliga planer på världsherravälde, eller på att återta den östra
kontinenten från [Chargulerna].

  [Rhung-Alari]: Rhung-Alari
  [Corinth Mundana]: Corinth_Mundana
  [Milon Mundana]: Milon_Mundana
  [Kosala]: Kosala
  [Kabalaorden]: Kabalaorden
  [Tarasharerna]: Tarasharerna
  [Zenslätten]: Zenslätten
  [Charom]: Charom
  [Chargulerna]: Chargulerna