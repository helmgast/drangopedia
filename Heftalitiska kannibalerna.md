---
author: Ymir
category:
- Apdyrkare
- Barbarer
- Beklagliga kvarlevor
- Degenerade
- Demoner up the wazoo
- Kannibaler
- Människofolk
- Västlandens befolkning
created_at: '2013-10-03T00:24:54Z'
id: heftalitiska kannibalerna
title: Heftalitiska kannibalerna
---
De heftalitiska kannibalerna är en folkspillra som bebor urskogarna nordväst om [Summags] ödeslätt, där de har rustat upp gamla ruiner från [Edron] och andra civilisationer, men på märkliga, primitiva sätt. Mycket lite är känt om heftaliterna, men de tycks vörda platser som de förknippar med andlig energi, och därför envisas med att bygga sina byar just ovan gammal bebyggelse från forntidens riken. Dessa byar smyckar de sedan med bisarra totempålar och metallskrot hamrat till märkliga, assymetriska strukturer. Gamla stenväggar täcks med färgglada målningar, och edronitiska kolonner kläs med amuletter och djurhudar. Den materiella kulturen är annars väldigt primitiv, men heftaliterna låter inte detta stoppa dem från att aggressivt avvisa inkräktare från sina domäner (som om inte deras rykte, tack vare [Hazmar Mûrans] skrifter, vore mer än tillräckligt).

Överlevande resenärer berättar att heftaliterna är förvånansvärt högresta och rakryggade, med olivhy och klara ögon, att någon slags edronitiskt arv fortfarande kan anas i deras uppenbarelse, men att där också finns något primitivt och förvildat, som om alla spår av edroniternas andliga odling i deras sinnen reducerats till intet. Hazmar Mûran påträffade många groteska rester från heftaliternas kannibalistiska orgier, och en övergiven liten flicka som han döpte till [Hasmene] och tog med sig till Mûhad för att civilisera. Men hennes själ vägrade tuktas, och hon växte upp till en sällsynt eldfängd och odygdig ungmö, benägen till våldsamma känsloutbrott och att tala för sig själv på ett obegripligt språk. Det var som det fanns en ondsint ande i henne som korrumperade alla försök att tygla flickan, och i slutändan föll hon till föga för denna, klättrade över en mur och sprang till skogs. I flickans kammare fann Mûran senare den rengnagda skallen från en kammartjänarinna som försvunnit spårlöst ett par månader tidigare.

  [Summags]: Summag
  [Edron]: Edronitiska_imperiet
  [Hazmar Mûrans]: Hazmar_Mûran
  [Hasmene]: Hasmene