---
created_at: '2011-06-25T16:17:36Z'
id: Zhanima av Szarazcons hus från Tzorfalz
links:
  category:
  - Bibliofiler
  - Cirefalier
  - Enigmatiska figurer
  - Intressanta ögon
  - Klärvojanta
  - Ljusskygga element
  - Pappas flickor
  - Rashygieniska katastrofer
  - Urskuggvarelser
  - Väna damer
title: Zhanima av Szarazcons hus från Tzorfalz
---

Zhanima är magikern Szarazcons dotter med en urskuggvarelse. Hennes moder hade frammanats och
fängslats av Sällskapet i Gordrion för vilka hennes far arbetade. Under experiment och kommunikation
med den skenbart vackra kvinnan från det gåtfulla 'Mörkrets plan' förälskade sig Szarascon omsider i
henne, och de fick Zhanima ihop. Efter ett par år fick Sällskapet nog av deras förbindelse, och
Szarazcon insåg att det började bli farligt i Gordrion och försökte fly med sin hustru och dotter.
Zhanimas mor dödades av Sällskapets agenter, men Szarazcon och Zhanima lyckades fly till Caserion.

I ett försök att skydda Zhanima från Sällskapets agenter höll hennes far henne undan omvärlden och
drog sig tillbaka med henne till en gård på Caserions landsbygd, där hon nästan aldrig träffade
någon alls. Szarazcon gav henne all kärlek en far bör ge en dotter, men tills rollpersonerna kom
knatande hade Zhanima inte träffat andra människor än sin far på många år. Det är nog snarare detta
än hennes 'övernaturliga' krafter som i första rummet präglat hennes personlighet. Hon är en
tystlåten, introvert och på det hela taget tämligen socialt missanpassad ung dam som konstant tycks
förlorad i sina egna tankar.