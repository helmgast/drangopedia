---
created_at: '2011-01-24T21:09:40Z'
id: 'Djanua-Ega'
links:
  category:
  - Legoknektskompanier
  - Organisationer i Stora Arkipelagen
  - Vuxna män som gör saker tillsammans
  mention:
  - 'Atalak''lal Umak Sexetl-Xima'
  - Awane
  - Bertrand Marcomb
  - De Yttre Öarna
  - Dödskallegardet
  - Fraktionen
  - Garandor
  - Igba och Amanju
  - Jujinde Okwembe
  - 'Kakashrubal Ubube''ballo'
  - Kelmeka
  - Lamar
  - 'Makrash-gatan'
  - Omo
  - Qwandalo
title: 'Djanua-Ega'
---

Djanua-Ega är ett legoknektskompani med bas i [Garandor]. Det grundades på 10040-talet arkipelagisk
tid av ett antal huvudjägare av [Qwandalo-folket] som slagit sig ned i Garandor efter [Kelmekas]
härjningar av deras hemöar. Många av Qwandalos kvinnor fann sig snabbt till rätta i staden, men
männen, vars kunskaper om fiske knappast var eftertraktade i en stad där fiskarna redan var tretton
på dussinet, fann ofta vapenbruk och stridsvana vara deras främsta tillgång i [Awanes] samhälle. En
del blev stadsvakter, andra livvakter, men ett antal särskilt visionära beslöt att förädla
stamkrigets ädla konst genom att åter bli *riktiga* krigare, men med tillgång till de suveräna vapen
och rustningar den civiliserade världen hade ett erbjuda. Så uppstod Djanua-Ega.

Legoknektskompaniet har allt som oftast haft en god relation till statsmakten, och inte sällan gått
[Fraktionens] ärenden. Vissa problem har kommit av ledarnas insisteran på att bara rekrytera
vildsinta stamkrigare från Arkipelagens alla hörn (och bortom), inte minst språkförbistring och
kulturkrockar som ibland slutat i blodspillan och civila dödsoffer. Detta har stundtals lett till
problematiska diplomatiska situationer, då Fraktionen är måna om att knyta så många av Garandors
krigare som möjligt till sig, samtidigt som Djanua-Ega-krigarnas stolthet och annorlunda
hedersuppfattningar ofta gjort dem ovilliga att foga sig efter Fraktionens lagar.

Djanua-Egas medlemmar är en brokig skara; här finns huvudjägare från Qwandalo och [Lamar], avhoppade
[Dödskallegardister] från [Omo], tatuerade bärsärkar från [De Yttre Öarna] och tirakiska ligister av
blandad härkomst. De förenas av sin lojalitet till gruppens formella överhuvud, [Atalak'lal Umak
Sexetl-Xima], [Jujinde Okwembe] och [Kakashrubal Ubube'ballo], ett antal bisarra interna ritualer,
och en benhård övertygelse att sanna krigare utmärks inte så mycket av ren skicklighet, som förmågan
att dra kraft ur inneboende raseri och blodlystnad. Det senare har givit upphov till en del
oortodoxa och masochistiska träningsformer som kanske bara [Igba] hade kunnat överträffa.

Gruppens högkvarter ligger på [Makrash-gatan] i Garandor, och är ett stort, luftigt komplex med
smäckra, ornamenterade takbjälkar och träpelare som bär upp stora träningshallar samlade runt en
näckrosdamm. Träningshallarnas takbjälkar uppbär imponerande mängder förkrympta huvuden från fallna
fiender, och tre svårt misshandlade Kelmeka-skal tronar på ett podium i förmaket.

Djanua-Ega har i dagsläget omkring 100 vapenföra medlemmar, men nära knutna till kompaniet är också
många av medlemmarnas familjer, slavar och trotjänare.

Det ryktas att Djanua-Ega fått både rekryter, vapen och generösa monetära bidrag av den sabriske
handelsmogulen [Bertrand Marcomb], men detta är möjligen bara fabrikationer baserade på Marcombs
välkända fixering vid sydöstra Arkipelagens exotiska folkslag.

  [Garandor]: Garandor
  [Qwandalo-folket]: Qwandalo
  [Kelmekas]: Kelmeka
  [Awanes]: Awane
  [Fraktionens]: Fraktionen
  [Lamar]: Lamar
  [Dödskallegardister]: Dödskallegardet
  [Omo]: Omo
  [De Yttre Öarna]: De_Yttre_Öarna
  [Atalak'lal Umak Sexetl-Xima]: Atalaklal_Umak_Sexetl-Xima
  [Jujinde Okwembe]: Jujinde_Okwembe
  [Kakashrubal Ubube'ballo]: Kakashrubal_Ububeballo
  [Igba]: Igba_och_Amanju
  [Makrash-gatan]: Makrash-gatan
  [Bertrand Marcomb]: Bertrand_Marcomb