---
author: Ymir
created_at: '2011-06-17T16:20:20Z'
id: Hyraspes Bakhor thal Qatada
links:
  category:
  - Despoter
  - Historiska personer
  - Magikrater
  - Neromenzer
  - Thalasker
  - Ärkemagiker
  mention:
  - Adaluth
  - Gedir hus Andor
  - Hyraspes Dödsruna
  - Hyraspes Flammande Tecken
  - Hyraspes Kraftrunor
  - 'Im-Berefel Ra''Drach do Kampa'
  - Ivani
  - Kasmodiah
  - Khezim thal Kholonan
  - 'Kholon-renk-Ghor-Drezin'
  - Letesse Visanni
  - Rakhori
  - Sanguis Cartika thal Qatada
  - Västlanden
title: Hyraspes Bakhor thal Qatada
---

Hyraspes Bakhor var magikrat av [Ivani] under 1800- och 1900-talen thalaskisk tideräkning. Han blev
tidigt medveten om de upproriska tankarna i Colonan och Thalamur, och agerandet hos [Letesse
Visanni] och [Khezim thal Kholonan] fick honom att inse att dessa upprorstankar förr eller senare
skulle komma att involvera honom. Ivani var geografiskt och ekonomiskt av väldigt strategiskt värde,
och skulle Colonan och Pereine någonsin bryta sig ur Thalamur behövde de Ivani med sig. Hade
dissidenterna i Colonan och Pereine fått Ivani-tribunalen på sin sida hade Thalamurs splittring lätt
kunnat vara för alltid, men Hyraspes vägrade. Inledningsvis hade han spelat med i separatisternas
groende planer, vilket vållade honom problem - om det blev fullständigt uppror eller inbördeskrig
skulle Hyraspes fiender annorstädes kunna använda hans tidigare agerande och korrespondens emot
honom, och han skulle mer eller mindre bli tvingad till Letesse och Khazims sida. Han verkade därför
intensivt under 1900-talet för att krossa separatismen i Colonan och Pereine i dess linda, vilket
involverade täta kontakter med [Rakhori] som senare skulle tas över av Hyraspes lärljunge, [Sanguis
Cartika]. Med Rakhoris och andra agenters hjälp lyckades Hyraspes omsider nära nog utplåna ett antal
förrädiska coloniska adelsätter, och så mycket split både i Pereine och Colonan, men han kunde
aldrig till fullo utmanövrera Letesse och Khazim, och lät därför tillslut lönnmörda den senare. Det
bör sägas direkt att Hyraspes inblandning i Khazims död aldrig kunnat bevisas, men dvärgarna i
Colonan betraktade den likfullt som ett faktum, och ett decennium senare, 1999 M, ledde den
hämndlystne Ghor-krigsherren [Gedir hus Andor] ett angrepp mot Hyraspes följe vid [Adaluth] på vägen
mot [Kasmodiah], och magikraten slogs ihjäl. Hans stora missräkning hade varit att han inte insåg
hur långt dvärgar var beredda att gå för att gälda kränkt heder, men även om detta kostade honom
hans liv kan man argumentera för att Hyraspes inte förlorade hela ränkspelet - hans lärljunge
Sanguis skulle senare bringa [Kholon-renk-Ghor-Drezin] på fall, och Colonans och Pereines
självständighet tycks bli rena parenteser i historien.

Hyraspes var en mäktig magikrat, fruktad snarare än respekterad, men inte utan diplomatiskt och
politiskt snille. Under senare delen av hans liv kom han att försaka diplomati i sitt allt mer
brutala maktspel, men hans status i magikraternas rådsal var aldrig ifrågasatt. Han var en av de
främsta symbolmagikerna under sin era, och besvärjelserna [Hyraspes Flammande Tecken] och [Hyraspes
Kraftrunor] samt ritualen [Hyraspes Dödsruna] bär hans namn. Rykten gör gällande att Hyraspes gick
så långt i sin strävan efter magisk insikt att han ingick förbund med demoner och andra väsen bortom
världen, men det bör påpekas att de flesta magikrater vid någon punkt anklagats för just detta, och
oavsett så torde alla spår vara bortsopade av Sanguis för länge sedan. Det finns dock en del
kvardröjande mysterier kring Hyraspes person; hur hans inflytande i Rakhori egentligen började och
vilka former det tog sig är höljt i dunkel, och mycket av hans rikedomar pumpades in i något stort,
gåtfullt projekt vars natur ingen i efterhand kunnat utröna.

Det sägs att Hyraspes och [Im-Berefel Ra'Drach do Kampa] var älskare när de studerade i [Västlanden]
som unga, något som definitivt hade kunnat förklara lite av den senares fallenhet för oortodox
symbolmagi.

  [Ivani]: Ivani
  [Letesse Visanni]: Letesse_Visanni
  [Khezim thal Kholonan]: Khezim_thal_Kholonan
  [Rakhori]: Rakhori
  [Sanguis Cartika]: Sanguis_Cartika_thal_Qatada
  [Gedir hus Andor]: Gedir_hus_Andor
  [Adaluth]: Adaluth
  [Kasmodiah]: Kasmodiah
  [Kholon-renk-Ghor-Drezin]: Kholon-renk-Ghor-Drezin
  [Hyraspes Flammande Tecken]: Hyraspes_Flammande_Tecken
  [Hyraspes Kraftrunor]: Hyraspes_Kraftrunor
  [Hyraspes Dödsruna]: Hyraspes_Dödsruna
  [Im-Berefel Ra'Drach do Kampa]: Im-Berefel_RaDrach_do_Kampa
  [Västlanden]: Västlanden