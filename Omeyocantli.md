---
author: Ymir
category:
- Badasses
- Bärsärkar
- Drakalliansen
- Enstöringar
- Enögda
- Hämndlystna
- Lumian
- Magiker
- Misantroper
- Sadister
- Ärrade
created_at: '2013-09-19T15:32:32Z'
id: omeyocantli
title: Omeyocantli
---
Omeyocantli är en sällsynt brutal lumiandrake som länge hållit till i bergen nordöst om [Colonan], där han bland annat bevakat [Yanginors] ruiner. Med sin våldsamhet, kortsynthet och fallenhet för terror påminner han i mångt och mycket om de mest ökända av mortuach, men Omeyocantli har varit en av [Drakalliansens] hörnpelare sedan tusentals år, och en orubblig klippa av stöd för [Verduhrakh]. Det tros att han var en viktig drake under Drakväktarnas era i Colonan, vördad i en helgedom i staden Apax, men när fallet kom överlevde han med nöd och näppe en attack från [Dräparna], och har hatat dem och bekämpat dem allt sedan dess. Ilskan mot Dräparnas begränsas bara av det faktum att ingen annan drake tycks beredd att stötta Omeyocantli i ett försök att utplåna dem, varvid konflikten mellan draken och Colonans dräparkulter har fortsatt sporadiskt genom historien. Kanske på grund av Dräparnas förräderi utvecklade Omeyocantli en misantropisk paranoia, och vägrade att åter ta sig drakväktare likt de han förlorat i Colonan. Istället avdelade han en del av sitt väsen att tjäna som en slags [Skugga], ett sändebud för hans ande runtom i världen.

Omeyocantli är inte den som missar en chans att härja på episk skala, och deltog med entusiasm i [Söndrandet av Khasgidierna], [Kosala Dehos fall] och [Brännandet av Edron]. Han är en kämpe till varje uns av sitt väsen, och kommer döda och bränna tills Mundana är renat och Urmörkret förjagat för alltid.

Omeyocantli är nästan 40 fot lång med ett vingspann på runt 60 fot. Han är grön och mörkgrön i teckningen, med röda vingar, men huden är brännskadad i partier och fjällen flagnade. Hans ena öga lyser med ett intensivt rött sken, medan det andra är täckt av ett stort ärr och har slocknat för alltid; en skada han ådrog sig mot krigarprinsessan [Pueshardokt] när Edron brann.

  [Colonan]: Colonan
  [Yanginors]: Ynaginor
  [Drakalliansens]: Drakalliansen
  [Verduhrakh]: Verduhrakh
  [Dräparna]: Dräparna
  [Skugga]: Skugga
  [Söndrandet av Khasgidierna]: Söndrandet_av_Khasgidierna
  [Kosala Dehos fall]: Kosala_Dehos_fall
  [Brännandet av Edron]: Brännandet_av_Edron
  [Pueshardokt]: Pueshardokt