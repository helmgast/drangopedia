---
author: Joel
category:
- Apostater
- Ljusskygga element
- Poeter
- Sabrier
created_at: '2012-09-30T19:49:51Z'
id: freylise virauphine
title: Freylise Virauphine
---
Den vilda konstens evangelist, gatornas röst och smutsens och sedlöshetens försvarare. Hennes genombrottsverk, [Visa till en döende mördare], blev fort bannlyst av kyrkan, och därifrån gick det bara utför. Många gånger har hon drabbat samman med både kyrkan och kungamakten, men än så länge har hon dock undkommit några värre straff.

Hon har Daak i blodet, född i en prästfamilj som hon är, men har aldrig accepterat kyrkans anspråk på religiöst tolkningsföreträde. Tron är för Freylise något personligt, människans ensak, och ingenting man kan påtvinga folk med våld. Sådana idéer färgar ofta av sig på hennes texter och är tydliga bevis på hennes umgänge med bannlysta orosmakare som [Cephare Morrwidh] och [Elfrey av Gorn].

Freylise kom till Urma Breann tidigt i sitt liv när hennes far skickade henne till det ökända [St Sefridos]-klostret på [Aisl]. Det sägs att det var där som hon började skriva sina kätterska texter, inspirerad av hunsade noviser och inbilska nunnor. En särskilt "färgstark" text fann dock på något vis sin väg till abedissan, den var inte bara pornografisk, utan handlade också till stor del om prelat [Miro Averdine]. Detta sågs inte på med blida ögon, och Freylises kammare genomsöktes, där fler "hedniska" texter påträffades. Med full vetskap om vad för grymma påföljder man vanligen straffade kättare med flydde Freylise klostret i panik. Hon lyckades därmed undvika sin egen rättegång, men blev istället en jagad brottsling.

Rädd men inte kuvad tog hon sig till Calnia. En stad stor nog att dölja henne, där det kanske fanns någon som ville lyssna på henne. Dessutom visste hon att det dagligen avseglade skepp till fjärran horisonter, om den näst mest slutgiltiga flykten, den från hemlandet, skulle bli aktuell.

  [Visa till en döende mördare]: Visa_till_en_döende_mördare
  [Cephare Morrwidh]: Cephare_Morrwidh
  [Elfrey av Gorn]: Elfrey_av_Gorn
  [St Sefridos]: St_Sefridos
  [Aisl]: Aisl
  [Miro Averdine]: Miro_Averdine