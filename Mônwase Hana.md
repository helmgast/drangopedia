---
author: Ymir
created_at: '2011-04-20T04:59:16Z'
id: Mônwase Hana
links:
  category:
  - Maharathaïm
  - Platser i Garandor
  - Tempel
  - Träningsläger
  mention:
  - 10052
  - Egakoro Mbute
  - Fraktionen
  - Garandor
  - Gwando
  - Iwa Ogon
  - Kogan
  - Maharathaïm
  - Oriton
  - Sati Maiwa
  - 'Sharin-Ya'
  - Skuggsidan
  - Sol Samra
  - Sol Utulu
  - Örådets salar
title: Mônwase Hana
---

Mônwase Hana är det uråldriga [Maharathaïm]-templet i [Garandor], och ett av organisationens
viktigaste säten i Övärlden. Medan andra Maharathaïm-baser skyddas av geografisk isolation är detta
knappast fallet för Mônwase Hana, som istället existerar i relativ anonymitet; legendariskt
förvisso, men undangömt från stadens vanliga människor. Hela komplexet är beläget i [Skuggsidans]
underjord, i ett system av hallar och kammare som endast kan nås via labyrinter från Garandors
katakomber. Dess storlek är imponerande för de få utomstående som varit här, för templet är i själva
verket bas för hela [Sati Maiwa], som här tränar och huserar signifikanta antal av sina krigare och
tjänare. Fästet lyses upp av en stor mängd alkemiska ljusglober som höljer det i ett drömskt,
blåaktigt sken; det sägs att [Sharin-Ya] själv förde dem hit för länge, länge sedan.

Sati Maiwa är en ganska aktiv klan med ett aggressivt modus operandi och krigiskt fokus, och Mônwase
Hana huserar därför inga större bibliotek, meditationskammare eller laboratorier - mystiskt
intresserade klanmedlemmar söker sig ofta till de mer isolerade fästena på [Oriton]. Detta till
trots förvaras otaliga vördade reliker här, och templet är också omtalat för [Egakoro Mbute],
"Dödsvattnets hallar", där många annars lovande rekryter mött sitt öde. Det är en av de mest
fruktansvärda av Maharathaïms prövningar, och dessa är även i allmänhet stoff för legender.

En legend inom Maharathaïm talar om [Sol Utulu], ett nedre, än mer hemligt och heligt tempel
någonstans oändligt djupt ned i Garandors underjord, bland ruinerna av [Sol Samra]. Om det
överhuvudtaget existerar är inte känt, men efter att Mônwase Hana stormats av [Fraktionens] soldater
det ödesdigra året 10052 började rykten surra i Garandor om att de Maharathaïm-medlemmar som kom
undan gömde sig hos [Kogan] i underjorden; i Sol Samra.

Mônwase Hana var helgat åt [Gwando], en av [eldsandarna], som tronade i form av en grotesk staty i
trä och jade i templets sanctum, omgärdad av enorma eldar. Efter templets fall flyttades denna staty
till [Örådets salar], och de eviga eldarna lämnades att brinna ut. Det var en handling riktad mot
Maharathaïm snarare än platsens skyddsandar, men väckte ändå, bland Skuggsidans befolkning, en
gnagande rädsla för Gwandos vrede.

  [Maharathaïm]: Maharathaïm
  [Garandor]: Garandor
  [Skuggsidans]: Skuggsidan
  [Sati Maiwa]: Sati_Maiwa
  [Sharin-Ya]: Sharin-Ya
  [Oriton]: Oriton
  [Egakoro Mbute]: Egakoro_Mbute
  [Sol Utulu]: Sol_Utulu
  [Sol Samra]: Sol_Samra
  [Fraktionens]: Fraktionen
  [Kogan]: Kogan
  [Gwando]: Gwando
  [eldsandarna]: Iwa_Ogon
  [Örådets salar]: Örådets_salar