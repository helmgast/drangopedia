---
author: Ymir
category:
- Helgedomar
- Kyrkor i Stora Arkipelagen
- Platser i Garandor
created_at: '2013-01-18T16:24:06Z'
id: st dunkleosteus katedral
title: St Dunkleosteus katedral
---
St Dunkleosteus katedral är den sabriska Daaktrons hjärta i övärlden, och den näst största Daak-helgedomen i Garandor efter de [arkipelagiskt Daaktroendes] blasfemiska jättetempel [Sankara Dauk]. Byggnationen påbörjades för omkring ett sekel sedan av zoloddvärgar från Consaber; uppdragsgivarna var sabriska moderkyrkan och Garandors dåvarande borgmästare i ett unikt samarbete, som i själva verket var ett led i ett politiskt spel mot jargiska missionärers gamla och starka inflytande i Stora Arkipelagen. På platsen för katedralen hade tidigare stått [Aia Ekkaium], en jargisk basilika som ödelades i [Den stora jordbävningen], och bara var en fallfärdig ruin när sabrierna och Örådet tog sig an den. Handlingen betraktades allmänt som ett helgerån av jargiska präster i övärlden, men de arkipelagiskt Daaktroende tycks knappt ha brytt sig, och moderkyrkan i Jargien var alltför långt borta. Resultatet av det hela blev med tiden att de jargiska kyrkliga ordnarna föll i onåd i Garandor och förflyttade sin bas till [Nuava Ekkaium] på ön [Dauk], från vilken de fortsatt uttala bannlysningar och fördömelser och bedriva små korståg av hjärtans lust, men utan något reelt inflytande.

St Dunkleosteus är en praktfull och imponerande kyrka på många sätt, men på inga vis stor - förmodligen tog man i i underkant när den byggdes, för även arkipelagiskt Daaktroende har börjat besöka den för att hedra [St Dunkleosteus], trots att de inte underkastar sig den sabriska kyrkan. Sabrierna nuvarande primod i övärlden, [Bertram de Elara], vill utöka basilikans mittskepp för att få plats med fler troende, men om arkitekturen ska motsvara den ursprungliga måste någon betala de enorma summor det skulle kosta att skeppa över fler dvärgar från Mundana proper, för nästan ingen av de som ursprungligen byggde basilikan har blivit kvar. Ett undantag är den ökände zoloddvärgen [Khaziz], som sägs ligga i hemliga förhandlingar med fader Bertram om att låna ut både kompetens och arbetskraft till projektet.Vad Khaziz isåfall skulle begära i gengäld är föremål för mycket spekulationer.
Runt själva katedralen, en nästan rund byggnad med höga strävpelare, finns en stor trädgård, primodens personliga residens, ett badhus, samt kapitelhus åt [St Faulks orden] och, på nåder, [Herm Nove], även om det senare länge stått övergivet. Det finns också ett mindre [kloster] som drivs av [St Tyndalls orden] ett stenkast bort, på andra sidan om [Milargokavenyn].

  [arkipelagiskt Daaktroendes]: Arkipelagisk_daaktro
  [Sankara Dauk]: Sankara_Dauk
  [Aia Ekkaium]: Aia_Ekkaium
  [Den stora jordbävningen]: Stora_jordbävningen
  [Nuava Ekkaium]: Nuava_Ekkaium
  [Dauk]: Dauk
  [St Dunkleosteus]: St_Dunkleosteus
  [Bertram de Elara]: Bertram_de_Elara
  [Khaziz]: Khaziz_klan_Zolod
  [St Faulks orden]: St_Faulks_orden
  [Herm Nove]: Herm_Nove
  [kloster]: Manfred_den_Vördades_kloster
  [St Tyndalls orden]: St_Tyndalls_orden
  [Milargokavenyn]: Milargokavenyn