---
author: Ymir
category:
- Akademiker
- Filosofer
- Historiska personer
- Koshaner
- Landsförvisade
- Universalgenier
created_at: '2013-10-11T16:18:11Z'
id: gilani
title: Gilani
---
Gilani, egentligen Gilan Um-Azûr ben Awhal, var en mûhadinsk magifilosof, historiker, geolog, arkeolog, läkare, astronom, botaniker, lingvist och skulptör som var verksam för omkring 150 år sedan. Han började sin bana vid madrasorna i [Alkarzan], där han gjorde ett namn för sig som filosofisk debattör med sitt nyktra och logiska sinnelag, men kom med tiden att övergå i praktiskt fältarbete; utgrävning, mineralansamling och studier av djur- och människolik; de senare förvärvade han och hans likar i lönndom från Alkarzans [Fågeltorn]. Genom dessa studier kom han att ingå i en liten grupp av lärda som lade grunderna för moderna kunskaper om geologi, arkeologi och anatomi i Västlanden.

Framåt medelåldern hade Gilani blivit mycket namnkunnig, och bedrev arkeologiska utgrävningar under beskydd av den upplyste kefal Izîm av Yandar. Upptäckterna han gjorde här kom honom med tiden att ljudligt ifrågasätta mycket av den skapelseberättelse som inrymdes i vissa på den tiden högt aktade [keralor], och det lyckades honom omsider att bli dömd att få tungan utskuren. Detta hindrade inte Gilani från att fortsätta sprida kätterska teser via brev och böcker, men han kom att tråna efter ett friare intellektuellt klimat än det i dåtidens Mûhad, och då fanns bara, som han såg det, två alternativ - det fjärran Ebhron och de relativt obskyra universiteten i Stora Arkipelagen. Det sägs att han avsåg att resa till Ebhron, men på vägen stannade han på [Lohemo], och kom att bli kvar där och bedriva studier i [Dembale-universitetets] hägn. Stora Arkipelagens geologiska och arkeologiska historia fascinerade honom mycket, och utgrävningar kom att uppta allt mer av hans tid. Han kunde på sin ålders höst bekräfta rön från sin ungdoms utgrävningar i Västlanden, med resultat som tycks så väl underbyggda att ingen ännu lyckats att övertygande bestrida dem. Gilani anses vida ha upptäckt att världen tycks drabbas av massutrotningar och omfattande ödeläggelse vart tiotusende år, bevisat genom fynd av ben, fossil och uråldriga ruiner. Upptäcktens vidare innebörd diskuteras än idag, men många av universitetets lärde har blivit proponenter för idén om att tiden rör sig i cykler, och att den nuvarande cykeln måste ha föregåtts av enorma tidsrymder av icke-mänskligt liv - det senare anses Gilani ha bevisat genom upptäckten av geologiska sediment, och avsaknaden i dessa av människoskelett äldre än vad han uppskattade till 15 000 år.

När han blev för gammal för fältarbete ägnade sig Gilani framförallt åt lingvistik och historia, i synnerhet en strävan att spåra det försvunna riket [Kynborea]. I vilken mån detta bar frukt är en öppen fråga, men Gilani dog som en högt aktad man, och står idag staty på båda Övärldens stora universitet - statyerna av flera andra samtida tänkare har Gilani själv skulpterat.

  [Alkarzan]: Alkarzan
  [Fågeltorn]: Tystnadens_torn
  [keralor]: Kerala
  [Lohemo]: Lohemo
  [Dembale-universitetets]: Dembale-universitetet
  [Kynborea]: Kynborea