---
author: Ymir
created_at: '2011-02-07T01:11:45Z'
id: Izílzû
links:
  category:
  - Akademiker
  - Enigmatiska figurer
  - Folk i Stora Arkipelagen
  - Kamorfer
  - Magiker
  - Stora universitetet
  mention:
  - Ahaddar Babu
  - Akamador
  - Garandor
  - 'Inyamta-ata'
  - Phunguwe
  - Stora Arkipelagen
  - Stora Universitetet
  - Tarasharkriget
  - 'Te''chána'
  - Tengrim
  - Vitterhetens Salar
title: Izílzû
---

En av få kamorfer med gott rykte i [Stora Arkipelagen] är Izílzû, som verkar som magiker och lärare
vid [Stora Universitetet] i [Garandor]. Den ska i långt svunna tider ha varit aktiv vid hovet i
[Akamador], där den bidrog till att sprida ebronitisk magiteori och lärdom till [Phunguwe] och bygga
upp övärlden efter [Tarasharkriget]. Idag är Izílzû högt aktad som en av Stora Universitetets
främsta magiker, men delar mycket sällan med sig av dessa kunskaper, och undervisar istället i
historia, matematik och lingvistik, också detta områden den, föga förvånande, behärskar bättre än
någon vanlig dödlig. Dess föreläsningar är inte sällan oortodoxa och svårförstådda, men ska enligt
uppgift inrymma stor visdom för de som lyckas tillgodogöra sig dem.

Kamorfen är till det yttre fårad och senig, draperad i gulvit bomull och med grånade lindor över
vader och underarmar. Ryktet gör gällande att den alltid bär en bisarr, blåskimrande kniv någonstans
under sin klädnad, men den har aldrig någonsin dragit denna - Izílzû är en lugn, närmast känslokall
varelse, som tycks föredra att hålla sig i bakgrunden och tyst observera världens gång och de
dödligas kaotiska eldflugeliv. Ett av få ting som tycks kunna göra den en smula begeistrad är språk;
den är barnsligt fascinerad av etymologi och ordlekar, närmast irrationellt negativ till [Ahaddar
Babus] gamla försök att göra [mûhadinsk skrift] till Arkipelagens skriftspråk, och har rentav vid
tillfälle lärt ut [Te'chána]-symboler till människor, något kamorfer i gemen tycks betrakta som
högst olämpligt.

I perioder är Izílzû en ständig närvaro vid universitetet, speciellt som den inte tycks behöva sova,
men lika ofta drar den sig tillbaka i djup meditation, eller sitter i veckor i mörkret i
källarvalven under [Vitterhetens Salar], tomt stirrande på [Garandorskallens] olustiga uppenbarelse.

  [Stora Arkipelagen]: Stora_Arkipelagen
  [Stora Universitetet]: Stora_Universitetet
  [Garandor]: Garandor
  [Akamador]: Akamador
  [Phunguwe]: Phunguwe
  [Tarasharkriget]: Tarasharkriget
  [Ahaddar Babus]: Ahaddar_Babu
  [mûhadinsk skrift]: Tengrim
  [Te'chána]: Techána
  [Vitterhetens Salar]: Vitterhetens_Salar
  [Garandorskallens]: Inyamta-ata