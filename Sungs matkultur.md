---
author: Ymir
created_at: '2014-03-03T04:10:29Z'
id: Sungs matkultur
links:
  category:
  - Eumo
  - Matlagning
  mention:
  - Akpilos
  - Aome
  - De blå apsarornas tempel
  - Edron
  - Forion
  - Hazmar Mûran
  - Kriget om den silverne tronen
  - Pa Bo Um
  - Sung
  - Torlin
title: Sungs matkultur
---

Eumos olika folkslag har så många olika levnadssätt och matkulturer att det är omöjligt att beskriva
dem alla; den i mûhadinska pilgrimsguider och reseberättelser mest omtalade är dock köket från
[Sung], som kan sägas utgöra en viktig influens på alla kök i riket. [Hazmar Mûran], den berömde
mûhadinske botanikern, har också en kulinarisk ådra och en särskild förkärlek till Sung-köket. Han
har flera gånger frågat sig i vilken mån Sungs matkultur kan ha rötter i [Edron], [Torlin] och
[Akpilos], men alltid funnit frågan omöjlig att besvara då det är endast från Edron som
receptsamlingar finns bevarade. Klart är dock att många rätter som serveras i Sung har rötter hos
[Aome]-folket, och inte sällan går långt tillbaka i tiden, till svunna dagar innan de fann ett nytt
hem i Sungs land.

Basen i Sungs matkultur är Ning-brödet, ett pannkaksliknande tunnbröd som lagas på stenhäll, och
görs av mjöl baserat antingen av en blandning på korn och bhanna-lu eller teff, ett särskilt
sädeslag som bara växer i Himmelsbergens högland. Andra rätter är ofta stuvade, finhackade eller
mosade, och läggs på ning-brödet på en tallrik. Man sitter sedan till bords runt ning-tallriken, som
ofta är mer eller mindre gigantisk; tillräcklig för att alla ska kunna äta av samma bröd. Sedan drar
man av skivor av brödet och kupar det runt de andra rätterna, som på så vis kan plockas upp och
ätas. På senare år har det också blivit populärt att äta rätter som serveras i skål med ris, men
även i detta fall äter man med händerna, eller med ett ning-bröd. Sung-kökets viktigaste smaksättare
är sesamolja, ingefära och två kryddblandningar som kallas daberi och mitma, som sammantaget ger
maten en mustig och pepprig karaktär. Daberi görs vanligen på chilipeppar, koriander, ingefära,
torkad basilika, ajowan, bockhornsklöver, vinruta, och en lokal växt som kallas kmakoma. Mitma, som
härrör från Beludalen, görs på kryddnejlika, ingefära, koriander, kummin och en liten, mycket stark
pepparfrukt.

Sungmunkar och många Aome, som håller Sungs läras ideal väldigt högt, dricker inte sprit, och teer
är därför den vanligaste måltidsdrycken. En populär variant från höglandet är smörte, där en klump
smör från woykbufflar eller jakar sakta fått smälta i kannan, men man dricker även gult te, i regel
relativt svagt. På värdshus i Sung dricker man olika typer av lokalt öl och brännvin, varan det
primära fyllebränslet är en bisarrt stark sprit av tvivelaktig kvalitet som kallas waraji och
egentligen hör hemma i [Forion]. Sungmunkarna må fnysa åt waraji, men det konsumeras i
besinningslösa mängder i gruvlägren i Belu och i gudsförgätna djungelbyar, och ett fylleslag på
waraji var en bidragande faktor till [Kriget om den silverne tronen], där Aome förlorade sin sista
konung.

Ett urval av specifika rätter som kan återfinnas i Sung:

- **Ning** är som tidigare nämnt ett flatbröd som utgör en bas för nästan alla måltider.
- **Wapa** är ett rostat korn- eller teff-mjöl som serveras i en skål där man blandar det med vatten
eller te och, om man ska lyxa till det, smör eller honung, varpå det rullas till en torr klump och
ätes direkt ur handen. Det är en vanlig frukosträtt över hela Eumo, som generellt anses mäkta tråkig
och ospännande och den givna basfödan för alla asketer.
- **Acha jin** är en högtidsrätt som påstås ha njutits av Sungs fornkonungar. Den består av tre
förnämliga sorters svampar från Himmelsbergens högland som stekts hela i smör och ingefära.
- **Anji** är hackad äggplanta som stekts med ingefära och rörts till en smet med sojabönor, vitlök
och sesamolja. Den serveras, som det mesta annat, typiskt på ett ningbröd.
- **Ayibe** är en lokal specialitet, mild ost gjord på Woykmjölk. Den serveras ofta skivad på ett
ningbröd, garnerad med tomat, och kryddas med daberi eller mitma.
- **Bashu** eller **Baoshu** är kokt, strimlat oxkött i en sås på pepparfrukter, koriander, ingefära,
daberi och sesam- eller marulaolja.
- **Feifu** är en anrik rätt som omnämns i skrifter från mycket gammal tid. I det ursprungliga
receptet hackas honungsmarinerad kyckling i bitar och friteras i olivolja, men denna olja finns inte
längre i Eumos land, och ersätts nuförtiden oftast med marulaolja, som fortfarande är ganska dyrt då
det måste importeras från Sydlanden.
- **Gongao** är en efterätt på dadlar kokade i honung, marulaolja och ingefära, garnerade med
sesamfrön.
- **Jinfao** är ett modernt påfund som först serverades av den nyligen bortgångne [Pa Bo Um],
köksmästare i [De blå apsarornas tempel] i Sung. Ris och ägg blandas och steks med lök, bönor och
ibland strimlat kött, och kryddas med daberi och en lokal ört som kallas jimali.
- **Ningfu** är en variant på ningbrödet som är populär bland zhaniska familjer i Sung; brödet
friteras i olja och serveras med skivad lök och kamelmjölk.
- **Mitma gammo** är olika typer av kött som grillas på spett, kryddat med mitma. Rätten
introducerades ursprungligen av zhanerna, men är numera populär på Sungs alla gatugrillar, och
doften av mitma gammo ligger inte sällan över hela kvarter.
- **Shangfao** är Eumos mest berömda specialitet, med rötter i det forntida Sung-riket. Hundkött steks
tills det går att dra isär med fingrarna, får sjuda i en sås tillagad av citron, ingefära, vitlök,
honung, daberi och sesamolja, och serveras med bönor eller ris, ibland på ett ningbröd.

  [Sung]: Sung
  [Hazmar Mûran]: Hazmar_Mûran
  [Edron]: Edron
  [Torlin]: Torlin
  [Akpilos]: Akpilos
  [Aome]: Aome
  [Forion]: Forion
  [Kriget om den silverne tronen]: Kriget_om_den_silverne_tronen
  [Pa Bo Um]: Pa_Bo_Um
  [De blå apsarornas tempel]: De_blå_apsarornas_tempel