---
created_at: '2013-09-26T06:32:07Z'
id: Barhâa
links:
  category:
  - Mhîmrätten
  - Plan
  mention:
  - Apsaror
  - Den himmelska elden
  - Jahya
  - Kwarenah
  - Vestaler
  - Âhurôish den Hängivne
  - Âthritya den Trefaldiga
  - Âzâtaya den Flamkrönte
title: 'Barhâ''a'
---

Barhâ'a (Berhaxãm på edronitiska) är ett samlingsbegrepp för de tre nedersta nivåerna av Mhîmrättens
himmelska paradis, i kontrast till de två övre himlarna i [Jahya]. Det är i Barhâ'a rättrognas
själar får vila i gudomlig nåd i väntan på återfödelse, och en del zhaniska mystiker går så långt
som att hävda sig kunna kontakta dessa plan och själarna som dväljes där. Barhâ'a är emellertid inte
enbart en belöning från Mhîm, utan också en plats där själen renas och befrias från kvardröjande
element från jordelivet så att den kan släppa taget om sitt tidigare varande och gå vidare till en
ny, obefläckad existens. Detta kan involvera mödosamma prövningar, men det går inte att misslyckas i
Barhâ'a; när man en gång nått dess grönskande marker är man bortom all förtvivlan och allt lidande.

Barhâ'a har beskrivits på många olika sätt genom historien; det mest återkommande är en paradisisk
trädgård fylld av fagra blommor, sällsamma fruktträd och porlande bäckar. I vattnet och löven
återspeglas [Det gudomliga ljuset] från [Den himmelska elden] som brinner mellan himlarnas lager,
vaktad av [Mhîms eldänglar]. De vilande själarna kan ta farväl av nära och kära inför återfödelsen,
vandra iväg för sig själva i grönskan, njuta paradisets frukter eller bränna ut det sista av sina
jordiska lustar med undersköna himmelska jungfrur. I den första av de tre himlarna, Tehaya, finns
stora klippspiror som reser sig ur ett dimmigt töcken av skimrande moln, och det är här fåglarna
landar med de dödas själar, och matas av [vindänglarna] inför sin långa färd tillbaka till de
levandes världar. Jord- och vattenänglar dväljes i var sin annan av Barhâ'as tre himlar, Dibaha och
Shuya, medan hela Barhâ'a styrs av tre av Mhîms mäktigaste tjänare: [Âthritya den Trefaldiga],
[Âhurôish den Hängivne] och [Âzâtaya den Flamkrönte].

  [Jahya]: Jahya
  [Det gudomliga ljuset]: Kwarenah
  [Den himmelska elden]: Den_himmelska_elden
  [Mhîms eldänglar]: Vestaler
  [vindänglarna]: Apsaror
  [Âthritya den Trefaldiga]: Âthritya_den_Trefaldiga
  [Âhurôish den Hängivne]: Âhurôish_den_Hängivne
  [Âzâtaya den Flamkrönte]: Âzâtaya_den_Flamkrönte