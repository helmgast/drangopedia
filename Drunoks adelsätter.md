---
author: Ymir
created_at: '2010-07-20T00:27:26Z'
id: Drunoks adelsätter
links: {}
title: Drunoks adelsätter
---

Drunokiska ätter, 2975 e.D.

Ätten Gahallan

Tre furstendömen, ett hertigdöme, två jarladömen

Med drunokiska mått mätt, är Gahallan en ganska ung ätt. Den går tillbaka till Gahallan Väderhatt av
Pavara (2604-2637), en driftig borgmästare i Arlon. Han ledde återuppbyggnaden av Drunok efter de
sextio svåra åren under Volmana Usurpatorn, drottning Selima och De förändades härjningar, och tog
till sist över tronen då De förändrade drivits undan. Hans ätt har styrt Drunok sedan dess; till
dags dato sju kungar och två regerande drottningar allt som allt; med varierande framgång.

Idag är Gahallan Drunoks överlägset mäktigaste ätt; utöver att de innehar kungamakten styr dess
medlemmar över tre av landets fyra furstendömen. Pavara styrs direkt av konungen; Val Palane
tillfaller alltid arvprinsen, och Valo styrs sedan ett par generationer av en av ättens sidogrenar.
Ätten har sällan uppvisat något egentligt intresse av att utöka denna makt, varvid dess medlemmar
ofta anses en smula ambitionslösa av de äldre adelsfamiljerna; därtill viskar onda tungor gärna om
familjens enkla ursprung och dess medlemmar simpla sinnelag. Faktum är, att det är en ganska rustik
släkt; man har sällan varit särskilt mycket för lyx, elegans och andra koketterier. Istället säger
folk ofta att ättens medlemmar har utmärkt sig som visa, rättrådiga och flitiga; populära hos folket
och lågadeln. De senaste två kungarna har gjort mycket för att förbättra relationerna med de
nomadiska adelsfamiljerna i Illtariet; och illtarierna samt Palinaroätten anses vara den rådande
kungamaktens starkaste sympatisörer. Kung Akala Gahallans giftermål med den raunländske storkhaganen
Uriangkathaïs dotter Bortaï den Fagra anno 2974 har också gett ätten en mycket mäktig allierad i Den
eviga vindens hord. Ätten Gahallans medlemmar är så gott som undantagslöst Daaktroende i Drunoks
visdomskyrka; men att en son eller dotter skickas i kloster är mycket sällsynt – ättens status gör
det lätt att ge överblivna söner olika poster som ämbetsmän och befälhavare.

Ättens vapen är en kluven sköld, på höger sida rutad i svart och guld, på vänster sida ett svart
fält med en kärve i guld. Ättens valspråk är ”Styrkan ur grödorna”, och dess heraldiska djur är
grävlingen.

Prominenta medlemmar:

- Akala Gahallan III, kung av Drunok och Illtariet, furste av Pavara, riddare av Virgilorden, med
flera titlar.
- Dolis Agn och Vete, drottning av Drunok och Illtariet. Död 2964.
- Rion, prins av Drunok och Illtariet, furste av Val Palane, riddare av Virgilorden. Landsförvisad och
arvlös 2974.
- Rianna, prinsessa av Drunok och Illtariet. Död 2973.
- Bortaï den Fagra khan Orkhon, drottning av Drunok och Illtariet, furstinna av Val Palane
- Tolrune Gahallan, furste av Valo, rikets överbefälhavare.
- Mark Gahallan, Tolrunes son, hertig av Namira
- Virgil Gahallan, Marks son, jarl av Tar och Vitterdal (vasall åt Ivan Dordaros)

Vasaller:

Husriddare:
- Sir Cannar, riddare, marskalk av Valo.
- Sir Pindon, konungens husriddare

Ätten Palinaro

Ett furstendöme, två hertigdömen, tre jarladömen

Palinaro är en stor och inflytelserik ätt; allmänt ansedd som Drunoks näst mäktigaste. Även bortsett
från förläningarna och godsen de rår över har de stort inflytande, då de är mycket rika, kanske
rikast av alla Drunoks släkter, och därtill har många av rikets mest betydelsefulla ämbeten. Olikt
de flesta andra adelsätter i riket, sysslar Palinaro med handel i stor omfattning, särskilt med den
jargiska provinsen Maulio. Framförallt är det metallutvinningen och vapenindustrin i ättens
furstendöme Kintikla som visat sig synnerligen lukrativ genom åren; mycket av Palinaros rikedomar
har sin grund där. Man har en del högt uppsatta kontakter i Maulio och Kraalen-renk-Roghan, något
andra ätter förstås gärna försöker misskreditera så fort tillfälle uppstår. Trots att Palinaro
tillhör rikets verkligt anrika och ädla ätter är man inte alltför populära hos den konservativa
delen av högadeln, dels på grund av ren avundsjuka på ättens rikedom, dels på grund av dess
oreserverade sympati med uppkomlingsätten Gahallan. Genom lång och trogen tjänst åt kronan har
Palinaro vunnit mycken respekt och inflytande, emellertid, så det är sällan dess kritiker får mycket
vatten på kvarnen. Ingen understår sig att smäda kungaätten öppet, trots allt.

Ättens medlemmar är kända som något förslagna och en smula giriga, men mycket diplomatiska och ädla.
Männen sägs ha en tendens att bli osannolikt gamla, till sina arvingars förtret – förklaringen till
denna vitalitet lär vara Kintiklas sunda bergsluft, lagom hårt arbete och ett flitig intag av
drunokisk pilsner. Om kvinnorna säger man att de är osannolikt vackra och ljuva, men tenderar att dö
blomstrande unga – det finns en massa mer eller mindre fantasifulla förklaringar på varför det
skulle vara så. Man vördar framförallt Daak, men somliga i ätten har dragits åt Samorismens lära på
sistone.

Ättens vapen är en med en silverne kavel styckad sköld, på höger sida blå med ett städ i silver, på
vänster sida svart. Ättens valspråk är ”Strävan är framgångens begynnelse”, och dess heraldiska djur
är gripen.

Prominenta medlemmar:

- Ruben Palinaro, furste av Kintikla, hertig av Sunnanmark.
- Dorin Palinaro, hertig av Lugdum, jarl av Silverfallet.
- Borsid Palinaro, jarl av Grimssalar.

Ätten Dordaros

Ett hertigdöme, sju jarladömen

Dordaros är en mycket gammal släkt; dess anfader Dordaros av Brek Ildun var regent åt den unge
Almund II redan på 600-talet. Alltsedan den tiden har Dordaros haft rykte om sig som intriganta,
makthungriga upprorsmakare, ständigt trånande efter kungakronan. De konspirerade ihop med den
legendariske Narnak Kjolskrämma, hertig av Ramdor, på 800-talet, men denne förrådde dem omsider
sedan han själv erövrat kungavärdigheten, och berövade ätten alla dess egendomar. Det tog sekler för
Dordaros att återfå sin forna glans; och än idag är det mest ättens kusliga förmåga att få in sina
fötter precis överallt som ger dem något anmärkningsvärt inflytande i riket. De senaste tjugo åren
har de fört en hänsynslös maktkamp bakom kulisserna och tillskansat sig flera jarladömen, titlar och
ämbeten, men man har lugnat sig betydligt sedan hertig Rurik Dordaros attackerades och dräptes av
okända angripare under en jakttur för sex år sedan – det ryktas att kungen själv, eller
ärkehertiginnan Drakenhjälm, låg bakom.

Ätten tros ha ansenliga rikedomar, men exakt hur rik den är tycks ingen veta, än mindre vad pengarna
kommer ifrån. Man bedriver en småskalig handel, men den är inte på långa vägar nog för att förklara
ättens synnerligen stora välstånd. Ryktet säger att Dordaros är trogna den jargiske kejsaren och att
mycket av pengarna kommer ifrån honom; men det tycks inte finnas några bevis. Givet dylika rykten
och ättens långa historia av svek och maktspel, är det inte konstigt att de är illa sedda av de
kungatrogna med Palinaro och Drakenhjälm i spetsen. Ytterligare en anledning till detta är ättens
många ingiften med Damariska fursteätter; storfurst Thamas egen mor var faster till det nuvarande
familjeöverhuvudet; Ivan. Ättens medlemmar tenderar att vara arroganta, dryga, folkfientliga och
manipulativa, med en snudd på dekadent smak för lyx och flärd. De är utåt sett starkt Daaktroende;
men det går massor av illvilliga rykten om oheliga, hemliga kulter, blasfemi och Malgoarhdyrkan. Det
ska sägas; Dordaros är inte utan försonande drag – Dordaros kämpade lika hårt som någon annan mot
den raunländska invasionen 2973, och man har i många frågor oreserverat stöttat konungen. Sådana
detaljer näms sorgligt sällan när det i hov och herresäten viskas om Dordarosfamiljen och dess
ambitioner, förstås. Dordaros har få öppet allierade, och inga vänner i Drunok – man har dock täta
band till Damariska och Jargiska ätter som Van Culnar, Ducas och Van Sola.

Ättens vapen är en ginstyckad sköld, på höger sida svart med en fotangel i guld, på vänster sida röd
med en gyllene vindflöjel. Ättens valspråk är ”Memento mori”, och korpen är dess heraldiska djur.

Prominenta medlemmar:

- Ivan Dordaros, hertig av Altona
- Ruprecht Dordaros, jarl av Nirva
- Kamand Dordaros, jarl av Brek Ildun
- Mircalla av Targus, g.m. Mark Gahallan, Ivans systerdotter

Vasaller:
- Tarros Dunkeld, jarl av Brek Khazim
- Arngrim Dunkeld
- Halsten Van Sola

Ätten Drakenhjälm

Två hertigdömen

Drakenhjälm är den adelsätt som förlorade mest i kriget mot Jargien, där deras furstendöme Thara
föll i jargiernas händer. Ättens huvudman, Vidkun Drakenhjälm, stupade i det misslyckade försöket
att återerövra de förlorade landområdena, och hans ende son hade fallit redan under den ursprungliga
jargiska invasionen. Sedan dess har ätten Drakenhjälm varit utslocknad på svärdssidan, och därmed
dömd att dö ut. Furstens syster Esme, nybliven änka till hertigen av Navar, gavs kungens förtroende
att förvalta de av ättens ägor som återstod, och har gjort så med anmärkningsvärd framgång, men hon
är gammal nu, och har inga manliga arvingar.

Allt detta till trots är Drakenhjälm fortfarande en kraft att räkna med. Ätten är mycket gammal och
anrik, vilket i sig gör att ärkehertiginnan Esme bemöts med stor respekt. Hon besitter vidare några
av de bördigaste och rikaste förläningarna i hela riket – de båda hertigdömena Valdus och Navar.
Mycket av ättens guld kunde räddas undan jargierna, och Ärkehertiginnan har således fortfarande
mycket djupa skattkistor. Vidare är Valdus beläget precis på gränsen mot Jargien, och det mäktiga
Valdusborg, Ärkehertiginnans högsäte, ett oumbärligt försvarsverk för Drunok. Tillsammans med det
faktum att Drakenhjälm sedan gammalt har en nära relation till kungahuset, gör allt detta
sammantaget att ätten fortfarande är en kraft att räkna med i Drunoks politik. De är mer
krigshetsande än några andra, ty Ärkehertiginnan skyr jargier som pesten och drömmer om att
återvinna sina förfäders marker. Hennes vasaller och husriddare är väl förberedda för ett nytt krig.

Ätten Drakenhjälm har egentligen bara två levande medlemmar; Ärkehertiginnan, och hennes
systerdotter, den unga fröken Telda av Navar. Denna är utan tvekan den mest eftertraktade ungmön i
hela riket; ty den som vinner hennes hand, vinner två magnifika hertigdömen, och således väldigt
mycket makt och prestige. Detta i sig är en källa till politisk oro – det är ett viktigt ess i
rockärmen för Ärkehertiginnan att hon har makten att i princip skänka bort sina mäktiga domäner till
vem hon än vill.

Ättens vapen är en kvadrerad sköld i gråverk och purpur, i första och fjärde fältet en silverne
drake, i andra och tredje fältet en silverne hjälm. I det fullständiga vapnet är hjälmprydnaden
alltjämt en furstekrona. Ättens valspråk är X, och draken dess heraldiska djur.

Prominenta medlemmar:

- Esme Drakenhjälm, hertiginna av Valdus och Navar
- Telda av Navar, hennes systerdotter

Vasaller: Sir Nanmar

Ätten Dunkeld

Ett hertigdöme, ett jarladöme

Dunkeld är en ätt av damarisk härkomst som för några generationer sedan vann värdigheten som
hertigar av Illtariet. Detta retar många än idag; med Drunoks uråldriga adelsskaps mått mätt är
Dunkeld blott uppkomlingar. Inte heller deras egna vasaller och undersåtar är överdrivet lojala;
illtarierna hade mycket hellre sett en hertig av deras eget folk. Ätten Dunkeld excellerar dock på
krig och strategi, och deras många militära segrar i kombination med en, av allt att döma, obändig
lojalitet till Drunoks krona har cementerat deras grepp om Illtariet - åtminstone tills vidare.

Sedan gamle hertig Dunkeld dog i ett överfall ihop med sin äldsta son och dotter har ättens levande
medlemmar bestått av tre bröder och en syster, alla barnlösa än så länge. De har givetvis några
kusiner etc annorstädes, men dessa är av ringa vikt på den politiska scenen i Drunok.

- Hertig Njal Dunkeld av Illtariet
- Tarros Dunkeld, jarl av Brek Khazim
- Arngrim Dunkeld, jarl av Vedrin
- Tyra av Vedrin

Ätten Agn och Vete
Rehelm Agn och Vete, hertig av

Dunaätten

Ätten Tornfalk

Ätten Talarra
Bernard den Okuvlige, hertig av Talarra
Adela av Talarra

Ätten Klippa

Ätten Trevena
Malkom Trevena, kung av Utmark
Valdemar Trevena
Aros Trevena
Vigrid Trevena
Nierika av Durum

Borsiderna