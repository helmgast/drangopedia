---
author: Ymir
category:
- Bråkstakar
- Pirater
created_at: '2014-08-26T02:19:33Z'
id: vita korsarerna
title: Vita korsarerna
---
De vita korsarerna är ett piratband som ställer till en del problem för [Fraktionen] givet sin starka lokala förankring; de är helt enkelt *populära* bland vanligt folk på många håll i Arkipelagen. Detta beror på att vita korsarerna under sin senaste hövding, [Eryando den Fagre], uteslutande gett sig på sabriska, tirakiska och cirefaliska fartyg. Man angriper alltså vad övärldens invånare populärt betraktar som "fienden" - huruvida det är i ett rättfärdigt försvar mot kolonialmakterna eller en akt av skamlöst publikfrieri råder det synnerligen delade meningar om. Mycket tyder på att vita korsarerna håller sig med en relativt stor pirathamn någonstans på [Moran], och Consabers amiral [Vinces Matravin] har två gånger bett Örådet om lov att söka upp och anfalla denna, men blivit nekad båda gångarna. Örådet är väl medvetna om vilka reaktioner det skulle kunna möta på många håll om det kom ut att man tillät "fienden" att jaga och besegra "hjältarna", och har istället fått dribbla bort Consabers krav med diverse luddiga garantier, alltmedan man bakom lykta dörrar debatterar vilt hur man egentligen ska ta itu med korsarerna utan att sabotera Fraktionens känsliga enande av Stora Arkipelagen.

Eryando och hans piratband fortsätter under tiden att ohämmat vara en enorm nagel i ögat på utlänningarna, och har tillochmed landstigit en gång och plundrat en sabrisk bosättning på [Saar], där flera sabriska jungfrur togs till fånga. Den sabriske riddaren [Burwell Trencavel] har efter denna incident, sägs det, svurit en helig ed att dräpa Eryando. Vita korsarerna är en salig blandning av vinddrivna existenser, framförallt [ikine], [moyo] och en bunte av [Lalastas] ökända knivmästare, som seglar under en svart fana bestänkt med levrat blod. De lär förfoga över minst ett halvdussin fartyg, varav ett är den erövrade sabriern Alianas stjärna, nu omdöpt till [Hrávas skugga].

  [Fraktionen]: Nammadi
  [Eryando den Fagre]: Eryando_den_Fagre
  [Moran]: Moran
  [Vinces Matravin]: Vinces_Matravin_av_kap_Vestane
  [Saar]: Saar
  [Burwell Trencavel]: Burwell_Trencavel
  [ikine]: Ikine
  [moyo]: Moyo
  [Lalastas]: Lalasta
  [Hrávas skugga]: Hrávas_skugga