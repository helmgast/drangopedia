---
author: Ymir
created_at: '2015-01-29T05:11:09Z'
id: Brännandet av Edron
links:
  category:
  - Drakalliansen
  - Edron
  - Episka artiklar
  - Folkrättsbrott
  - Västlandens historia
  mention:
  - Abraxes
  - Accendrim
  - 'Ansale-Idon'
  - Ardashiros
  - Atârhaxamanerna
  - Avgrunden
  - Azar Kyeshon
  - Cai
  - Chahar
  - Crayates
  - Darasgata
  - De fyra tornen
  - Deavayagani
  - Dimmornas herre
  - Domara Tashar
  - Drakalliansen
  - Edron
  - Edronitiska imperiet
  - Eldsfurstarna
  - Elementens tempel
  - Evighetens spira
  - Forion
  - Gebashan Häxkonungen
  - 'Gim''naud'
  - Gränslandet
  - Havsdjupens moder
  - Hehrenchauge
  - 'Ike''havan'
  - Izìlzû
  - Jandlinatjari
  - Kala Kyeshar
  - Kamorfer
  - Katha
  - Khakra
  - Kraden Nanórgona
  - Kristallarkiven
  - Lisch
  - Lithvin
  - Lukhra
  - 'Menon-Aun'
  - Morhaxvith
  - Mortuach
  - Nadaria
  - Nanórgonas influx
  - 'Nhim-Karak'
  - Omeyocantli
  - Pueshardokt
  - Raptarinanki
  - Rathoxit
  - Rekhem
  - Sekhmets cirkel
  - Siklar
  - Sjöslaget vid Quaran
  - Summag
  - Syalon
  - Syantecaran
  - Terenat
  - Tidslinje över Västlandens historia
  - Titaner
  - Tshuhalameth
  - Udorion
  - Verduhrakh
  - Vermithrax
  - Xiannu
  - Xiphadeor
  - Yarralmundu
  - Æthelindan
  - Ödlefolket
title: Brännandet av Edron
---

+----------------------------------------------------------------+
| **Tidpunkt:** Vintern [2166 e.M.]\                             |
| **Plats:** [Edron], [Darasgata]\                               |
| **Utgång:** Seger för [Drakalliansen]\                         |
| **Konsekvenser:** Det [edronitiska imperiet] går under\ |
+----------------------------------------------------------------+
|                    Stridande parter                            |
+----------------------------------------------------------------+
| [Edronitiska imperiet]\                                      |
| [Ansale-Idon]\                                               |
| [Nadaria]                                                      |
+----------------------------------------------------------------+
|                     Befälhavare                                |
+----------------------------------------------------------------+
| [Kraden Nanórgona]\                                          |
| [Azar Kyeshon]†\                                               |
| [Pueshardokt]†\                                                |
| [Izìlzû]†                                                      |
+----------------------------------------------------------------+
|                        Styrkor                                 |
+----------------------------------------------------------------+
| 6 000 [Odödliga]\                                              |
| 300 [Eldsfurstar]\                                             |
| 110 000 soldater\                                              |
| 20 000 stadsvakter\                                            |
| 700 marinsoldater\                                             |
| 130 [Kamorfer]\                                                |
| 140 Heavéryttare\                                              |
| 200 fartyg\                                                    |
| Åkallade demoner\                                              |
| 1 vandöd [Mortuach]                                            |
+----------------------------------------------------------------+
|                        Förluster                               |
+----------------------------------------------------------------+
| 5000 Odödliga\                                                 |
| 75 000 soldater\                                               |
| Hundratals fartyg\                                             |
| Hundratusentals civila                                         |
+----------------------------------------------------------------+

Inledning
---------

Under [Kraden Nanórgonas] välde stod Edron på sin höjdpunkt, men hade också börjat
stagnera; kejsarens vänskapliga relationer med [Häxmästarna] i Mûhad hade gjort slut på de stora
krigen i västerled, och hans allt mer introverta politik frustrerade rikets generaler. Nanórgona
hade nått en punkt där han ansamlat tillräckligt med kunskap och allierade för att kunna realisera
sin stora dröm, och använde hela det edronitiska imperiet som ett verktyg för detta ändamål, på allt
annats bekostnad. Flottan som gått under i [Sjöslaget vid Quaran] återuppbyggdes aldrig, och
kolonierna i [Udorion] gled riket ur händerna i lokala uppror som kejsaren inte längre brydde sig om
att låta kväsa. Istället koncentrerade han alla sina resurser till [Cai], för att genomföra en
ritual vars like aldrig för skådats - han skulle bryta de barriärer som drakarna i forntiden satt
upp för Mundanas magiflöde. Nanórgona hade alltid trott att barriärerna var skapade av gudarna för
att hindra lägre varelser att uppnå sin sanna potential och hota gudarnas och [titanernas] makt, men
hade nu slutligen kommit att förstå, med hjälp av draken [Syalon], att det var drakarna som låg
bakom. Det är oklart om detta kom Nanórgona att tvivla, men Syalon och Nanórgonas övriga allierade
ärkemagiker i [Xiannu] och [Domara Tashar] stöttade enhälligt den ursprungliga planen, om än av helt
olika skäl. Så kom det sig att Nanórgona när stjärnorna stod rätt, i en influx av ataxatropi vintern
2166 e.M, sammankallade [Eldsfurstarna] från rikets alla hörn för genomförandet av
ritualen.

Men det hela kom till drakarnas kännedom; kanske via någon i Domara Tashar som förrådde Syalon för
[Syantecaran]. Hotet togs på sällsynt allvar; många mortuach avfärdade det, men [Drakalliansen]
insåg att Nanórgona mycket väl kunde lyckas, och då skulle omintetgöra årtusenden av deras arbete.
[Abraxes] var den allra största förespråkaren för att något måste göras, av skäl som aldrig blivit
klarlagda - måhända hade Abraxes en egen hemlig plan som ännu inte, tvåtusen år senare, har
realiserats, och som hotades av Nanórgonas. Han erbjöd sig att åkalla hundratals [Siklar], och be
[Havsdjupens moder] att sända vidunder från havsdjupen till hjälp, om de andra drakarna var med
honom i ett angrepp mot Edron. Några, såsom [Omeyocantli] och [Rekhem], anslöt sig omedelbart, medan
andra tvekade, tills många interna diskussioner och bedömningar klarlagde att ett angrepp skulle
lyckas; Edrons styrkor var mycket mäktiga men kraftigt utspridda över riket, och skulle inte kunna
stå emot ett plötsligt och kirurgiskt angrepp mot huvudstaden. Drakalliansen som helhet samlade så
sina styrkor; endast [Lithvin], [Jandlinatjari], [Xiphadeor] och [Vermithrax] vägrade delta; Lithvin
anade oråd i Abraxes agerande, Vermithrax ville inte lämna [Kristallarkiven] obevakade, medan
Jandlinatjari och Xiphadeor insåg att mortuachdrakarna skulle se till att attacken blev oerhört
förödande, och vägrade delta i förstörelsen av vad de såg som den mänskliga civilisationens pärla. I
gengäld anslöt sig dock [Morhaxvith], [Elementens tempels] fruktansvärde väktare, [Rathoxit], Tarkas
plågoande, och [Lukhra] från havsdjupen, ivriga att härja som i forntiden. Detta skulle visa sig
ödesdigert, för Morhaxvith hade mycket riktigt inte tänkt nöja sig med att stoppa Nanórgona, utan
betraktade hela det edronitiska riket som korrupt och moget att förgöras, och spann osubtila ränker
för att se till att så skulle se. [Accendrim], mycket ung vid denna tid, deltog inte direkt i
angreppet, utan ålades att bevaka [Häxmästarna] i Mûhad utifall att de skulle få
för sig att ingripa.

Nanórgona utgick från att hans plan hade kommit till drakarnas kännedom, väntade sig någon form av
attack, och hade därför ansamlat många soldater och agenter i Edron. Själv hade han förskansat sig i
stadens väldiga [ziggurat] ihop med merparten av eldsfurstarna och Xiannu-kamorferna och enstaka
magiker från Domara Tashar för att väva själva ritualen. De kamorfer som inte bidrog till själv
vävandet skulle utföra människooffer (tusen allt som allt) för att ge kraft åt Nanórgonas magi, och
ihop med kejsarens livgarde försvara själva zigguraten mot intrång. Nanórgona trodde dock att
attacken skulle ske diskret och plötsligt med drakväktare och magi, och kunde inte föreställa sig
ett öppet frontalangrepp från 19 drakar. Det är oklart om ens Syalon förutsåg detta, men hon var
anmärkningsvärt frånvarande redan veckor innan helvetet brakade löst i Edron. Nanórgonas enorma
felräkning var magnituden av hotet han personligen utgjorde mot drakarna; alltid förr hade de
motarbetat honom från skuggorna, och aldrig i historien hade så många drakar gjort gemensam sak mot
en mänsklig furste. Han räknade kallt med att Drakalliansen skulle uppbåda enorma resurser för att
stoppa hans ritual, men inte gå in för att med alla tillgängliga medel krossa hela det edronitiska
imperiet. Först i skymningen åttonde dagen i årets sista månad, sedan fyra drakar uppstigit från
vågorna och nedgjort en stor edronitisk flotta utanför [Evighetens spira], för att sedan attackera
tornet självt och Domara Tashars magiker därinne, började Nanórgona förstå, och beordrade alla
återstående flottor att skingras, medveten om att örlogsfartyg mot drakar var en kamp dömd att
förloras. Han koncentrerade omedelbart alla tillgängliga krigsmaskiner och soldater till Edrons
murar, och drog sig djupare ner i katakomberna under zigguraten, men den rätta tidpunkten var nu,
inte senare, och han var nödd och tvungen att påbörja ritualen, trots oroande rapporter om
ytterligare tre drakar på väg från [Nadaria].

Angreppet
---------

Bara timmar senare var katastrofen ett faktum; Havsdjupens moders bestar uppsteg från vågorna och
attackerade planlöst fartyg och hamnar över hela riket, och ytterligare drakar hade uppenbarat sig
och gjorde detsamma, sakta cirklande inåt mot huvudstaden i en ring av blod och eld. [Dimmornas
herres] dimslöjor började krypa in över Cai, och tog [Gränslandet] med sig, men Xiannu-kamorferna
varseblev detta, och kunde under några skälvande timmar hålla dimmorna stångna, och därmed förhindra
Abraxes skugglandsarméer från att anlända. Domara Tashar slet upp en reva i tid och rum och åkallade
fasor från bortom att försvara [Västerns torn], med framgång, men de förlorade fort kontrollen över
varelserna de åkallat, som svärmade ut över riket och attackerade både Drakalliansen och Edron. I
kaoset som följde slets lumiandraken [Æthelindan] bort från världen i en gigantisk okontrollerad
dissipation, men skulle några år senare visa sig ha överlevt, och uppenbarade sig spontant i
[Forion]. Den väldige [Yarralmundu], formellt ledare för hela operationen, sårades svårt av spjut
från edronitiska ballistor i ett av sjöslagen, och drog sig tillbaka, i stundens hetta överlåtandes
ledarskapet på [Morhaxvith], ett digert drag. Resten av drakarna nådde omsider Edron, och tolv av
dem angrep staden med samlad kraft; de vinglösa [Katha] och [Hehrenchauge] stormade varsin port,
Lukhra, [Verduhrakh] och [Terenat] attackerade hamnen från vattnet, och Morhaxvith ledde ett
frontalangrepp mot murarna från skyn.

Ett tag hängde utgången i vågskålen; Xiannu och de av Edrons magiker som inte var upptagna med
ritualen kunde hålla merparten av drakarnas magi stången, och flera drakar var uppbundna annorstädes
med att slåss mot Domara Tashars bestar, Edrons skingrade flottor, och en grupp heavéryttare från
Ansale-Idon som leddes av krigarprinsessan [Pueshardokt]. Edrons mäktiga befästningsverk hindrade
drakarna från att landa i staden, och murarna stod pall mot anstormningen och gav försvararna ett
gott skydd mot drakeld. Morhaxvith, störst, kraftfullast och bland de äldsta av alla drakarna, lät
sig dock inte stoppas, och störtdök ned i den mäktigaste befästningen, [Norra citadellet],
genomstungen av spjut och pilar. Hans kroppshydda slet upp ett stort hål i befästningen, från vilken
han sedan kunde spy in eld medan han klättrade upp och in med sönderslitna vingar. Tillslut stupade
han, ansatt av ett imperiums samlade krafter, men han hade vid det laget slagit upp en blodig bräsch
genom vilken de andra mortuachdrakarna kunde dyka in i staden, och med sina sista andetag beordrade
han dem att förgöra Edron. Katha och Syantecaran hade ålat sig in genom katakomberna ihop med flera
drakväktare; de drevs alla tillbaka innan de kom i närheten av zigguraten, men lyckades dräpa nog
med Eldsfurstar för att störa Edrons magiska försvar, och tillåta [Khakra], [Abraxes], [Omeyocantli]
och [Nhim-Karak] att teleportera sig in i staden. Försvaret av Edron hade nu brutit samman, och alla
spår av koordinerad strategi var borta; Edrons gator övergick i kaotisk strid, och dimmorna bröt
igenom Xiannus försvar så att siklar och stagraner i Abraxes och Vermithrax tjänst vällde in i
hundratal från Skugglandet.

Även drakarnas organisation hade dock råkat i rejäl oordning i och med Morhaxviths död och sista
order, och Hehrenchauge och Omeyocantli angrep i frenesi zigguraten på eget bevåg, dömda att drivas
tillbaka. Först när Verduhrakh och de andra anlände från hamnen kunde man göra en gemensam
ansträngning, och slog sig sakta in mot stadskärnan. Men Pueshardokts drakryttare hade skakat av sig
[Gim'naud] och [Rekhem], och förstärkte Nanórgonas livgarde från luften; det lyckades dem att dräpa
Terenat och svårt såra Verduhrakh innan de alla nedgjordes. Syantecaran och [Crayates] hade krälat
genom stadens katakomber för att försöka finna en väg in i zigguraten, men förgäves, så man började
bearbeta dess väggar med muskelkraft och magi alltmedan striderna rasade mot Edrons försvarare.
[Ike'havan], den frånvarande Vermithrax drakväktare, ledde en grupp av drakväktare och siklar som
tillslut erövrade zigguratens övre våningar, och kom så nära Nanórgonas ritualkammare att kejsaren
insåg att spelet var delvis förlorat. Han avbröt ritualen, och avledde med Eldsfurstarnas hjälp dess
kraft i en gigantisk dissipation som slet itu zigguraten och hela kvarteret, sargande flera drakar.
Nu handlade striden för honom om att försvara Edron, så att han kanske skulle kunna upprepa ritualen
en annan gång, om det så må ta tusen år. Han behövde förjaga drakarna här och nu när de var relativt
koncentrerade på en plats, men med Edrons trupper i total oordning hade han inget annat val än att
spela ut alla andra kort. Han åkallade [Tshuhalameth], sin vandöda drakslav, som han hittils hållit
tillbaka för att en drake mot tjugo inte skulle göra nytta, och släppte lös demoner och andar han
låtit Eldsfurstarna binda runtom i staden. I ett mäktigt prov på sin fulla kraft tog han sedan
kontrollen över [Ardashiros] vandöda kropp, och skickade den mot Abraxes, som han visste var
farligast. Drakarna runt zigguraten var upptagna med Tsuhuhalameth, Eldsfurstarna och De odödliga,
och förstod i kaoset inte först vad som hade hänt, att deras kamrat vänts emot dem. Ardashiros satte
kurs direkt mot Abraxes som vävde sin magi från havsbotten, men Havsdjupens moder själv kom till sin
älskades undsättning, och brottades med Ardashiros under vågorna för att köpa Abraxes tid att bryta
Nanórgonas inflytande. Men Abraxes var sargad och utmattad, och kunde för all sin formidabla makt
inte omintetgöra Nanórgonas väv; istället gjorde han något för vilket somliga andra drakar skulle
avsky honom allt framgent, ett prov på den utomvärldsliga, bisarra magi som bara han behärskade. Han
slog in en kil mellan Ardashiros psyke och den odöda fysiska massa det var kopplat till, usurperade
själva den väv som gjort draken till [lisch] en gång i forntiden, vände den ut och in och slet den i
bitar. Ardashiros själ förpassades till [Avgrunden], kroppen föll samman på havsbotten, och
Havsdjupens moder kunde andas ut.

Nanórgona retirerade till det kejserliga palatset, jagad av Omeyocantli och Nhim-Karak, men De
odödligas obrottsliga lojalitet och formidabla stridsvana köpte honom tid, trots att ett dussin
drakar var över dem. Eldsfurstarna bemäktigade sig varenda kongelat i palatsets skattkammare, och
förslösade dem alla, förgäves; Abraxes var inte död som Nanórgona hade hoppats, och han och de andra
lumiandrakarna försvarade effektivt sina mer aggressiva kamrater mot den magiska anstormningen.
Nanórgona själv fick dock igenom en besvärjelse så förödande att hans egen odöda kropp hart när
förgicks i urladdningen, och reducerade Nhim-Karak till en rykande, död hög av avskalade benbitar,
medan Omeyocantli mer eller mindre flåddes, men överlevde. Ögonblicket därefter bröt sig Katha och
Rathoxit in i palatset från andra hållet, något som effektivt avslutade striden för Nanórgonas del.
Han lämnade [Azar Kyeshon] att leda det sista, dömda försvaret av staden, slet upp en portal till
[Avgrunden] och kastade sig i den strax innan Rathoxits käftar slöt sig om hans arm, som lämnades
kvar i palatsets brinnande inferno. I de flammande himlarna ovan staden störtades Tsuhuhalameth ner
över Kejsarhippodromen och krossade den, innan nekromantin som band ihop dess kropp upplöstes i
intet. Eldsfurstarna försökte desperat återuppväcka den, men var skingrade nu, Xiannu hade övergivit
dem, i den fasa inför döden som alla kamorfer hyser, och tillochmed De odödliga, Edrons mäktigaste
krigare under tusentals år, hade skingrats, i små, spridda grupper som inte kunde bjuda mycket
motstånd mot drakarna, eller ens mot de horder av panikslagna civilister som försökte fly den
brinnande staden. Abraxes hade vid det här laget lyckats uppbåda ett visst mått av kontroll över
situationen, men var helt fokuserad på att utplåna Nanórgona, omedveten om att han undkommit, och
sände de återstående drakväktarna på en fruktansvärd och livsfarlig jakt in i zigguratens och
palatsets sönderslagna labyrinter, hårt ansatta av överlevande kamorfer, demoner och edronitiska
krigare. Mortuachdrakarna, under tiden, såg från skyn ovanför staden det fullständiga kaos de
orsakat, och betraktade striden som vunnen; trots Crayates och Syantecarans protester spred de sig
för alla väderstreck för att fortsätta slakten, och Lukhra och Rathoxit gick lös på stadens flyende
försvarare och civilister medan Katha, Hehrenchauge, Rekhem och Gim'naud, mer målmedvetna som
alltid, satte kurs mot [Darasgata] och [Chahar], för att göra upp med dessa återstående bastioner av
Nanórgonas magiska och världsliga makt. Khakra och [Deavayagani], i bättre skick än resten av
lumiandrakarna, sökte förgäves till lands och till sjöss efter Nanórgona, men kunde aldrig finna
honom.

Efterspel
---------

Det råder delade meningar om vad som egentligen hände under det ödesdigra dygn som Brännandet av
Edron rasade, och de dagar som följde när grupper av Drakalliansen gjorde slut på resten av det
Edronitiska imperiet. Det troddes länge att allt som skedde gick enligt Drakalliansens planer, men
de våldsamma splittringar som ägde rum inom alliansen som efterspel till Edrons fall antyder starkt
att så inte var fallet. Det kan ha varit så enkelt att doktrinen hos alliansens mer våldsamma
medlemmar och tillfälliga allierade övertrumfade Abraxes och Yarralmundus mer specifika mål. Andra
mortuachdrakar hyste en väldig respekt för Morhaxvith, och denne kanske rentav medvetet offrade sig
för att driva dem i ett bärsärkaraseri och säkerställa Edrons totala undergång. En annan möjlighet
är att försvaret av Edron, mer framgångsrikt än väntat, drev drakarna att kämpa för livet och på
kuppen förstöra mycket mer än det var tänkt; när staden sedan förföll i totalt kaos var katastrofen
redan oundviklig, eftersom utvecklingarna hade fått eget liv. En tredje hypotes är att allting,
inklusive Morhaxvith, spelade Abraxes rakt i händerna, och gav denne möjlighet att förgöra Edron, en
ambition han dolt för de andra drakarna. Det kan också vara så att Abraxes agerade spontant, och när
han inte kunde göra definitivt slut på Nanórgona bestämde sig för att egga mortuachdrakarna att
förstöra Nanórgonas maktbas för all framtid. Det finns också ännu vildare hypoteser, som att
Verduhrakh och Khakra använde Brännandet av Edron för att göra sig av med oregerliga mortuach, eller
att Syalon orkestrerade allt ihop för att göra sig av med Nanórgona och därmed befria Domara Tashar
från dennes kontroll. Mûhadinska lärde har ofta spekulerat att Syantecaran ödelade Edron för att
sedan kunna skaffa sig kontroll över de sönderfallande västliga lydstaterna och grunda sitt välde i
[Menon-Aun], men detta är omtvistat givet hur rosenrasande Syantecaran tycks ha varit över
ödeläggelsen (vilket såklart mycket väl kan ha varit ett spel för gallerierna, dock).

Hur det nu än var så blev Drakalliansen aldrig lika stor igen; Gim'naud, Rathoxith, Katha och Lukhra
var aldrig särdeles intresserade av att gå med, men Abraxes och Syantecaran, två av de mest
prominenta medlemmarna, lämnade alliansen för alltid som en direkt konsekvens av Brännandet av
Edron, om än av skäl aldrig klarlagda för vanliga dödliga. Händelserna slog också en kil mellan
Rekhem och Crayates och Verduhrakh och Khakra, som senare skulle leda till ännu mer ont blod.

Det Edronitiska imperiet förföll i anarki och tumult; Cai ödelades nära nog fullständigt, och med
imperiets maktbas och flottor förstörda började lokala furstar göra sig självständiga på löpande
band, med massor av inbördeskrig som följd. Flyktingströmmar orsakade kaos och svält, och Domara
Tashars lössläppta demoner kunde inte förjagas, utan bands till [Summag] dit de naturligt dragits av
kraftflödena runt Evighetens spira. Summag blev så ett förrött ödeland, och Cai ett hemsökt
Gränsland, en brusten spegel mellan Mundana, Skugglandet och Avgrunden. Splittrade fickor av det
edronitiska imperiet klarade sig ännu några sekel; en kultur blomstrade upp i Chahar men gick
omsider ett bittert öde till mötes, liksom den i det kalla Nadaria, där grottrollen sedermera tog
över. Endast [Ansale-Idon] och andra domäner i väster klarade sig relativt väl, då en ocean
separerade dem från det värsta av förödelsen, och många olika riken skulle snart spira där, somliga
bara för att omsider uppslukas av Syantecarans Ansale-Idon, och det allt aggressivare [Ödlefolkets]
expansion.

Nanórgona lyckades på något vis kräla genom Avgrunden till Nadaria, och styrde där en tid medan han
desperat försökte plocka upp spillrorna av sitt välde. Grottrollen, kanske uppeggade av Gim'naud
eller Abraxes, gjorde slut på detta, men den forne kejsaren av Edron höll ut, gick i dvala i en
hemlig grav, och sov igenom årtusendena i väntan på [Nanórgonas influx], medveten om att [Gebashan
Häxkonungen] en dag skulle återkalla honom till hans vandöda, medvetna existens i Mundana. Han var
grundligt besegrad, för nu, men han var en nästan lika odödlig varelse som sina ärkefiender
drakarna, och odödliga har all tid i världen att vänta.

Brännarna av Edron
------------------

Följande drakar var delaktiga, helt eller delvis, i Brännandet av Edron, och har på gott och ont
fått dras med detta arv sedan dess:

### Lumian

-   [Abraxes]
-   [Omeyocantli]
-   [Syantecaran]
-   [Verduhrakh]
-   [Khakra]
-   [Æthelindan]
-   *[Ardashiros]*
-   *[Terenat]*
-   *[Deavayagani]*
-   [Accendrim] (indirekt)

### Mortuach

-   *[Morhaxvith]*
-   [Yarralmundu]
-   [Katha]
-   [Lukhra]
-   *[Rekhem]*
-   *[Gim'naud]*
-   [Crayates]
-   [Hehrenchauge]
-   *[Nhim-Karak]*
-   [Rathoxit]
-   [Vermithrax] (indirekt)

  [2166 e.M.]: Tidslinje_över_Västlandens_historia
  [Edron]: Edron
  [Darasgata]: Darasgata
  [Drakalliansen]: Drakalliansen
  [edronitiska imperiet]: Edronitiska_imperiet
  [Edronitiska imperiet]: Edronitiska_imperiet
  [Ansale-Idon]: Ansale-Idon
  [Nadaria]: Nadaria
  [Kraden Nanórgonas]: Kraden_Nanórgona
  [Azar Kyeshon]: Azar_Kyeshon
  [Pueshardokt]: Pueshardokt
  [Izìlzû]: Izìlzû
  [Odödliga]: Atârhaxamanerna
  [Eldsfurstar]: Eldsfurstarna
  [Eldsfurstarna]: Eldsfurstarna
  [Kamorfer]: Kamorfer
  [Mortuach]: Mortuach
  [Häxmästarna]: Sekhmets_cirkel
  [Sjöslaget vid Quaran]: Sjöslaget_vid_Quaran
  [Udorion]: Udorion
  [Cai]: Cai
  [titanernas]: Titaner
  [Syalon]: Syalon
  [Xiannu]: Xiannu
  [Domara Tashar]: Domara_Tashar
  [Syantecaran]: Syantecaran
  [Abraxes]: Abraxes
  [Siklar]: Siklar
  [Havsdjupens moder]: Havsdjupens_moder
  [Omeyocantli]: Omeyocantli
  [Rekhem]: Rekhem
  [Lithvin]: Lithvin
  [Jandlinatjari]: Jandlinatjari
  [Xiphadeor]: Xiphadeor
  [Vermithrax]: Vermithrax
  [Kristallarkiven]: Kristallarkiven
  [Morhaxvith]: Morhaxvith
  [Elementens tempels]: Elementens_tempel
  [Rathoxit]: Rathoxit
  [Lukhra]: Lukhra
  [Accendrim]: Accendrim
  [ziggurat]: Raptarinanki
  [Evighetens spira]: Evighetens_spira
  [Dimmornas herres]: Dimmornas_herre
  [Gränslandet]: Gränslandet
  [Västerns torn]: De_fyra_tornen
  [Æthelindan]: Æthelindan
  [Forion]: Forion
  [Yarralmundu]: Yarralmundu
  [Katha]: Katha
  [Hehrenchauge]: Hehrenchauge
  [Verduhrakh]: Verduhrakh
  [Terenat]: Terenat
  [Norra citadellet]: Kala_Kyeshar
  [Khakra]: Khakra
  [Nhim-Karak]: Nhim-Karak
  [Crayates]: Crayates
  [Ike'havan]: Ikehavan
  [Tshuhalameth]: Tshuhalameth
  [Ardashiros]: Ardashiros
  [lisch]: Lisch
  [Avgrunden]: Avgrunden
  [Chahar]: Chahar
  [Deavayagani]: Deavayagani
  [Menon-Aun]: Menon-Aun
  [Summag]: Summag
  [Ödlefolkets]: Ödlefolket
  [Nanórgonas influx]: Nanórgonas_influx
  [Gebashan Häxkonungen]: Gebashan_Häxkonungen
  [Gim'naud]: Gim'naud