---
author: Joel
category:
- Magiska föremål
- Svärd
created_at: '2011-02-18T23:30:24Z'
id: rezvazaracem
title: Rezvazaracem
---
En av draken [Rekhems] mest omhuldade skatter var ett stort och tungt slagsvärd, ursprungligen smitt i det fjärran Ansale-Idon av den legendariske smeden [Vishkharpat]. Denne döpte det till ’Demontungan’ och gav det i gåva åt furst [Sachra Keyon’ai], där det emellertid inte tycks ha förblivit. Furst Sachra stupade i krig mot mûhadinerna för omkring ett sekel sedan, och på något vänster hamnade hans svärd omsider långt borta i fjärran östern. Exakt hur svärdet kom i Rekhems ägo är inte känt, men draken var storligen förtjust i dess brutala framtoning och bar det ofta vid sin sida när han uppträdde i människoskepnad. Det var också ur denna människoskepnads händer som [Serizor], [Nicoz] broder, lyfte svärdet sedan Rekhem besegrats i det drunokiska raunkrigets slutskede.

Blott timmar därefter begick Serizor dock ett dåd han aldrig skulle förlåta sig själv för, då han kidnappade sin broders hustru [Yzanna] och hennes nyfödda dotter [Maeve] och släpade dem båda inför skugglandsfursten [L'wethme]. Serizor älskade Yzanna, och hade av L’wethme blivit lovad hennes kärlek i utbyte mot Maeve, men det hela slutade mycket olyckligt; Yzanna kämpade emot, och dräptes av L’wethme innan Serizor hann ingripa.

Maeves far räddade henne snart från skugglandet dit L’wethme fört henne, medan Serizor drog sig undan fylld av skam och sorg; han stod inte ut med tanken på att behöva se Yzannas make eller dotter i ögonen. Under det följande året irrade han planlöst runt i världen, berövad både sin självrespekt och sin övertygelse. Till slut, emellertid, sköt han skulden för sin systers död ifrån sig på omvärlden; en typisk reaktion för honom. Sålunda döpte han om sitt svärd till Rezvazaracem, ’Systerhämnaren’, och projicerade därmed lite av sitt självhat på de som föll offer för dess klinga. De skulle med tiden bli otäckt många, för Serizor är en formidabel svärdsman och upptäckte snart otäcka magiska egenskaper som Rekhem eller Vishkarpat gjutit in i bladet.

Systerhämnaren är ett rakt, tveeggat slagsvärd med bred klinga och en ytterst rudimentär parerstång. Raka svärd av denna typ är egentligen väldigt ovanliga i fjärran västern; Vishkharpat var inspirerad av de stora knivar som användes av en del bergsmunkar i tempelceremonier till Raptari. Greppet är gjort av sammanflätade bambustänger, och stålet i bladet har en märklig rödaktig ton, som kan komma sig av svärdets magi eller någon västerländsk härdningsteknik som använts.

| Svärd        | Huggskada | Krosskada | Stickskada | STYK | Fattn | BRYT | SI  | Längd  | Vikt   | Pris |
|:-------------|-----------|-----------|------------|------|-------|------|-----|--------|--------|------|
| Rezvazaracem | H+Ob4T6   | K+3       | S+Ob1T6+2  | 9    | 2H    | 17   | 3/4 | 139 cm | 2,2 kg | \-   |

  [Rekhems]: Rekhem
  [Vishkharpat]: Vishkharpat
  [Sachra Keyon’ai]: Sachra_Keyonai
  [Serizor]: Serizor_Mehzinor
  [Nicoz]: Nicoz_Mehzinor
  [Yzanna]: Yzanna_Mehzinor
  [Maeve]: Maeve_Mehzinor
  [L'wethme]: Lwethme