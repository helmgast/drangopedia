---
author: Ymir
category:
- Högre gudar
- Mardrömsbränsle
- Sura gubbar
- Varelser från före tiden
- Våldsverkare
created_at: '2012-10-27T12:09:23Z'
id: bardis
title: Bardis
---
Bardis är raunlänningarnas höggud, Skyarnas fader, världens skapare. Bardis är äldst av gudarna, äldst i skapelsen, styrde världen i [De tusen himlarnas era], vägledde [Hästfolket] och [Skyfolket] och andra väsen som levde då, och rådde över [Skyarnas dröm] före det. Med människornas skapelse tog emellertid raunernas yngre gudar över det direkta ansvaret för skapelsen, och Bardis drog sig tillbaka bortom molnen. Bardis var vredgad, för Kärleken och Vinden hade stulit dess åska, och med kraften från åskan skapat människorna ur lera utan Bardis tillåtelse. Medan Bardis till syvende och sist känner ansvar för världens väl och ve är den därför förtörnad på allt levande, i synnerhet mänskligheten, och av raunerna direkt fruktad snarare än vördad. Jorden må tillhöra de yngre gudarna nu, men skyarna är och förblir Bardis domän, och för raunerna på de ändlösa stäpperna är himlens och vädrets makter alltid oerhört angelägna. Ett särskilt prästerskap, [De tysta] instiftades därför i forntiden för att medelst offer, böner och magi stilla Bardis vrede, och detta prästerskap har sedan dess existerat i det raunländska samhällets periferi, stundtals respekterade och eftersökta för sina oöverträffade mystiska kunskaper, men lika ofta fruktade och isolerade, paria som ingen vill ha med att göra. [Den eviga vindens hord] och [Åskhorden] har alltid haft ett särskilt gott öga till De tysta, kanske för att dessa horders totemandar är nära förknippade med Bardis domäner, och därför ständigt måste blidkas. Om De tystas offerriter någonsin upphör kommer Skyarnas faders ilska att skaka världen i dess grundvalar, och mänskligheten gå under i en kataklysmisk storm. Detta är raunernas dystra världsåskådning: människans lever på lånad tid under Bardis himmel, som ovälkomna bastarder i dess skapelse.

Bardis är ännu mer abstrakt än raunernas andra gudar; inte en person, knappt en ande, snarast ett koncept; höjd, bredd, moln, åska, regn och storm, pur primordial vrede.

  [De tusen himlarnas era]: De_tusen_himlarnas_era
  [Hästfolket]: Hästfolket
  [Skyfolket]: Sagitaurer
  [Skyarnas dröm]: Skyarnas_dröm
  [De tysta]: De_tysta
  [Den eviga vindens hord]: Den_eviga_vindens_hord
  [Åskhorden]: Åskhorden