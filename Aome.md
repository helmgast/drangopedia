---
author: Ymir
created_at: '2014-01-20T11:39:50Z'
id: Aome
links:
  category:
  - Darkener
  - Eumo
  - Exotiska rasblandningar
  - Västlandens befolkning
  mention:
  - Baiyun XXI
  - Belag Duncinna
  - Blå Aome
  - Eumo
  - Kriget om den silverne tronen
  - Mbinguni
  - Sung
  - Sungmunkarna
  - Sungs lära
  - Torlin
  - Vita Aome
title: Aome
---

Aomefolket är Västlandens mest ansedda darkenerstam. De utgör lejonparten av alla darkener i [Eumo],
30% av dess befolkning, och merparten av [Sungmunkarna]. Ursprungligen utgjorde de magikratin
[Torlins] härskande skikt, men flydde därifrån sedan Torlin förstörts av zhanerna. De bjöds in till
[Sung] av den dåvarande högste Sung, och blev med tiden en av de bidragande faktorerna bakom Eumos
enande. Mötet med det gamla Sungfolket blev mycket givande för båda parter, och såväl magi som
vetenskap och annan lärdom frodades. Aome har ett stolt arv efter [Belag Duncinna], forntidens
störste magiker, och deras mystiska tradition är ännu mycket levande. En del drömmer om att återta
Torlins slätter från det krigiska [Mbingunifolket] som nu håller dem, men de flesta är nöjda med sin
lott i Eumo, där de lever som boskapshållande nomader, bönder, handelsmän och munkar. Aome är kända
för sin stora ansvarskänsla mot kollektivet; de delar frikostigt sinsemellan av mat och arbetskraft,
och ställer inte sällan frivilligt upp som soldater när det behövs. De är nästan undantagslöst
hängivna följare av [Sungs lära], och Aome-dominerade samhällen och kvarter är ofta organiserade
runt ett Sungtempel som fungerar som central mötesplats. Fram tills helt nyligen styrdes majoriteten
av Aome, de så kallade [Blå Aome], traditionsenligt av en konung med mytiska rötter i Torlin,
[Baiyun XXI], men efter att denna avgick i [Kriget om den silverne tronen] annamade de, likt deras
fränder [Vita Aome] länge gjort, ett demokratiskt system, där varje familjeöverhuvud (man som
kvinna) samlas i templet för att välja ledare och enas om viktiga beslut.

Olikt många andra darkenerkulturer förekommer sällan färgglada dräkter hos Aome, som har kommit att
föredra enkla mönster och diskreta färger. Kvinnorna bär i regel halvlånga klänningar medan männen
draperar sig i lätt broderade svepningar i ofärgad bomull eller linnetyg - heliga män bär
saffransgult eller orange, medan en del upproriska lättingar bryter mot traditionerna genom att bära
direkt osmakligt färgglada dräkter. Den klassiska forianska halmhatten är en särskilt populär
accessoar bland de mer stilmedvetna; bland kvinnorna är det just nu på modet med mûhadinska slöjor i
rött och guld. Generellt har Aome tunnare läppar och smalare näsor än andra darkener och
förhållandevis ljus hy, men det varierar ganska mycket eftersom de blandats upp med Eumos andra folk
under årtusendena.

  [Eumo]: Eumo
  [Sungmunkarna]: Sungmunkarna
  [Torlins]: Torlin
  [Sung]: Sung
  [Belag Duncinna]: Belag_Duncinna
  [Mbingunifolket]: Mbinguni
  [Sungs lära]: Sungs_lära
  [Blå Aome]: Blå_Aome
  [Baiyun XXI]: Baiyun_XXI
  [Kriget om den silverne tronen]: Kriget_om_den_silverne_tronen
  [Vita Aome]: Vita_Aome