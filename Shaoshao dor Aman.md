---
created_at: '2012-09-25T16:02:32Z'
id: Shaoshao dor Aman
links:
  category:
  - Arkipelagisk historia
  - Historiska personer
  - Tarasharkriget
  mention:
  - Akbuke Bohao
  - 'Buwayo-blodbadet'
  - Djende Bohao
  - Duande
  - Gawan Gongjao
  - Gwangu
  - 'Inyamta-ata'
  - Jyeme Gongjao
  - Koku av Togon
  - Kope
  - Lohemo
  - Mandagor Gongjao
  - Moran
  - Natthärjarna
  - Nimrod av Kao
  - Oriton
  - Pärlemorstaden
  - Shugeli Wolong
  - Slaget om de blå pelarna
  - Slaget vid Svarta lagunen
  - Talamdu
  - Tarasharerna
  - Tarasharkriget
  - Thelesso
  - Uwana Gongjao
  - Uyale
  - Waye Gongjao
title: Shaoshao dor Aman
---

Shaoshao dor Aman var visir åt kungen av [Talamdu] under slutskedet av [Tarasharkriget], och är för
eftervärlden framförallt känd som Arkipelagisk kulturs stora ärkeskurk. Vem han i verkligheten var
är mer oklart, och lärda debatterar än idag om han verkligen var så ond som han utmålas i sånger och
sagor.

Shaoshao trädde fram som aktör under tiden då [Tarasharerna] slogs tillbaka från centrala [Lohemo],
och ledde med skicklig hand återuppbyggandet av det sargade Talamdu-riket. Han vann kung [Djendes]
förtroende, och ingick en allians med [Shugeli Wolong], [Kopes] visir, som tillsammans tillät dem
att uträtta mycket och vinna signifikanta segrar över tarasharerna, i synnerhet [Slaget vid Svarta
lagunen]. Men de var två mycket olika män och litade aldrig helt på varandra, och ska man tro
sagorna hade Shaoshao planerat sitt förräderi under mycket lång tid. Omedelbart efter Slaget vid
Svarta lagunen spelade han ut Kopes och de retirerande tarasharernas styrkor mot varandra, och
mördade Kopes krigsherrar i ett bakhåll som Shugeli själv endast med nöd och näppe undkom, halvdöd
och lemlästad. Shaoshao manipulerade lätt kung Djende att fortsätta lita på honom och ge honom
orimliga befogenheter, och ägnade de närmaste två åren åt att kuva resten av Lohemo under Talamdus
flagga. Två av Talamdus drottningar konspirerade emot honom och mördades, och prinsessan Izda
fängslades av samma skäl. Men hon var älskarinna åt Shugeli Wolong, som återvände ihop med [Gawan
Gongjao] och hans syster [Jyeme], och under förklädnad försökte undsätta prinsessan. Men Shaoshao
hade låtit fylla katakomberna under Talamdu med helvetesbestar som tarasharerna frambringat, och
striderna mot dessa sinkade de trenne så att de bara hann fram i tid för att se prinsessan brinna
till döds på ett bål.

Med tiden stod det klart att tarasharerna som hot var nästan borta, endast [Nimrod av Kao] kämpade
ännu i öster, och Arkipelagens andra furstar började samla sig mot Talamdurikets bräckliga allians
med [Natthärjarna] från [Moran]. Shaoshao stod inte i begrepp att förhandla, väl medveten om att han
hade den största flottan eftersom [Oritons] fartyg var uppbundna mot Nimrods, och rustade för att
kväsa sina fiender en gång för alla. Kung Djende protesterade nu, och Shaoshao lät slutligen
genomföra sin statskupp, mördade kung Djende och drottningarna, och bemäktigade sig tronen genom att
placera fem år gamla prins [Akbuke] på den som marionett. Bland andra illdåd lät han förslava hela
byar att tjäna på galärerna, tog bondpigor och prinsessor, däribland Gawan Gongjaos tvillingdöttrar
[Waye] och [Uwana], som lustslavar, och beordrade massakern på [Buwayo-ätten], som utsläcktes till
siste man. Sedan följde Tarasharkrigets utdragna slutfas, där Shaoshao och Shugeli manövrerade
flottor och arméer mot varandra i tidernas kraftmätning mellan två strategiska genier. Denna episod
har för eftervärlden blivit otroligt berömd, tillochmed överskuggande Nimrods av Kao slutliga fall i
[Pärlemorstaden], men detaljerna är många och komplexa och återberättas i oräkneliga versioner.
Shaoshao vann flera slag och drev Shugelis allians till desperationens rand, men det vände i [Slaget
om de blå pelarna], där melusinerna [Thelesso] och [Uyale] ledde Shugelis mannar i en attack som
förstörde merparten av Natthärjarnas flotta med ebhronitisk vildeld, varefter Talamdus arméer var
avsevärt försvagade och hastigt drevs tillbaka på land och till sjöss. Det berättas i vissa
versioner att Shaoshao vid denna tid sände bud till Nimrod, som ännu höll ut, och föreslog en ohelig
allians mot både Shugeli och Oritons furstar. Tarasharen tackade nej, med profetian att Talamdu nu
skulle brinna till sist, och att det fick bli tarasharernas slutliga hämnd på Arkipelagen.

Nimrod av Kao blev sannspådd; när fientliga arméer närmade sig Talamdu retirerade Shaoshao med sina
elittrupper, och lämnade [Koku av Togon] att skydda staden. Denne lät istället plundra den, något
som fort gick överstyr när grupper av stadsbor organiserade sig till motvärn, och slutade i ett
blodbad utan dess like när lokala stamkrigare förgäves ingrep till stadsbornas och stadens försvar.
Fullständigt kaos bröt ut, men i det fanns enligt legenderna ett kontrollerat, destruktivt vansinne
som aldrig riktigt kunnat förklaras. Somliga menar att Shaoshao orkestrerade alltihop i lömsk
hämndlystnad, andra att mörkare, äldre krafter låg bakom (i detta sammanhang brukar ofta påpekas att
[Talamdu-skallen] försvann spårlöst denna natt, och aldrig någonsin upphittades). I vilket fall var
ödeläggelsen utan dess like; när Shugelis styrkor slutligen nådde fram återstod av det väldiga
Talamdu bara likhögar, avskräde och rykande ruiner. Det krigshärjade riket bröt fort samman igen
trots Shugelis försök att hålla samman det, och Talamdu-rikets saga ändades i ett inferno där
Shaoshao i princip reducerats till en marginal figur, med endast ett flyktigt grepp om situationen.
Själv dog han i strid på sitt regalskepp, enligt somliga versioner i självmord ihop med sin
avfälliga Maharathaïm-älskarinna, [Duande], enligt andra i ett brinnande inferno efter en duell mot
[Gwangu]. En ytterligare version gör istället gällande att hans sista strid stod mot [Mandagor
Gongjao], som hade dödats om det inte vore för Thelesso, som drog ned Shaoshao dor Aman i djupet,
till melusinernas dunkla land.

Enligt den konventionella dateringen föll Nimrod av Kao bara dagar senare, men hann nås av nyheten
om Talamdus öde, och gå tillfreds i sin grav.

  [Talamdu]: Talamdu
  [Tarasharkriget]: Tarasharkriget
  [Tarasharerna]: Tarasharerna
  [Lohemo]: Lohemo
  [Djendes]: Djende_Bohao
  [Shugeli Wolong]: Shugeli_Wolong
  [Kopes]: Kope
  [Slaget vid Svarta lagunen]: Slaget_vid_Svarta_lagunen
  [Gawan Gongjao]: Gawan_Gongjao
  [Jyeme]: Jyeme_Gongjao
  [Nimrod av Kao]: Nimrod_av_Kao
  [Natthärjarna]: Natthärjarna
  [Moran]: Moran
  [Oritons]: Oriton
  [Akbuke]: Akbuke_Bohao
  [Waye]: Waye_Gongjao
  [Uwana]: Uwana_Gongjao
  [Buwayo-ätten]: Buwayo-blodbadet
  [Pärlemorstaden]: Pärlemorstaden
  [Slaget om de blå pelarna]: Slaget_om_de_blå_pelarna
  [Thelesso]: Thelesso
  [Uyale]: Uyale
  [Koku av Togon]: Koku_av_Togon
  [Talamdu-skallen]: Inyamta-ata
  [Duande]: Duande
  [Gwangu]: Gwangu
  [Mandagor Gongjao]: Mandagor_Gongjao