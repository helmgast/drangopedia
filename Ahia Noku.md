---
author: Ymir
category:
- Blomsterbarn
- Lägre gudar
- Religion i Stora Arkipelagen
created_at: '2012-11-01T13:51:36Z'
id: ahia noku
title: Ahia Noku
---
Ahia Noku är en mycket viktig gudom i [Stora arkipelagen], särskilt på landsbygden; enligt myterna är hon en ande från [Det gamla riket] som av [Gorzarzyna] ålades att färdas till [Kiva] och hämta grödor som kunde växa i Arkipelagen. Människorna såväl som melusinerna i Arkipelagen höll vid denna tid på att svälta ihjäl, och Ahia Noku lurade Kivas [Kristallfurstar] och stal trenne grödor från deras blomstrande trädgårdar; honungsmelon, lakritsrot och sötpotatis. När hon återvände till Arkipelagen ville honungsmelonen emellertid inte växa i jorden, och grät av längtan tillbaka till Kiva. Även lakritsroten klagade högljutt, och skrumpnade ihop och kved i Övärldens starka solljus. Men sötpotatisen var glad, och sade att den hellre livnärde behövande, tacksamma varelser än förslösade sin existens på att vara del av alkemiska mixturer i Kivaprästernas händer. Så kom det sig att sötpotatisen började odlas i Arkipelagen, och Ahia Noku har alltsedan dess varit en gudinna som associeras med denna gröda och dess livgivande kraft.

Hos bondebefolkningen vördas Ahia Noku som en generell fruktbarhetsgudinna; hon beskyddar åkrar och örtträdgårdar, låter frön spira och de fattigas magar mättas. Hon är populär över hela Arkipelagen, men dyrkas i synnerhet av [Awane] på de centrala och nordliga öarna; hos [Ok'oaru] går hon ibland under namnet Nokuwa, och [Moyo] kallas henne Ka'xilu. Hon representeras ofta av amuletter och fetischer med torkade Akwilu-rötter, och av den blekvita sötpotatisblomman.

  [Stora arkipelagen]: Stora_arkipelagen
  [Det gamla riket]: Det_gamla_riket
  [Gorzarzyna]: Gorzarzyna
  [Kiva]: Kiva
  [Kristallfurstar]: Kristallfurstarna
  [Awane]: Awane
  [Ok'oaru]: Okoaru
  [Moyo]: Moyo