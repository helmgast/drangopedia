---
created_at: '2011-02-04T21:36:30Z'
id: Grim Dunkelsköld
links:
  category:
  - Bråkstakar
  - Consenti
  - Folk i Calnia
  - Heroiska offer
  - Krigarmagiker
  - Legio Colonan
  - Rollpersoner
  - Rökare
  - Sabrier
  - Sura gubbar
  - Urmasabrier
  - Ätten Dunkelsköld
  mention:
  - Ayrfei
  - Mara Dunkelsköld
  - Tannin Dunkelsköld
title: Grim Dunkelsköld
---

Grim är äldste sonen till framlidne Friherre Gorm Dunkelsköld av Ruthwell. Han blev tidigt i livet
osams med sin far och gav sig av för att bo hos sin mors släktingar i Calnia. Den storvuxne unge
mannen från norr visade sig ha ett gott läshuvud som sannolikt skulle förspillts i sina hemtrakter
och enrollerades därför i Legio Colonan. Eftersom han både var grovhuggen och drillad i vapenbruk
snappades han raskt upp av hus Consenti som alltid uppskattar sådana kvalitéer.

Grim fann snabbt sitt kall i hus Consenti, och trots att han försonades med sin far avstod han ändå
från sin arvsrätt till förmån för sin yngre bror Unter.

I Consentis tjänst har Grim oräkneliga gånger infiltrerat Thalamur, både genom direkta räder och mer
subtila uppdrag. Genom noggranna studier av stulet och erövrat material, samt intervjuer med
avhoppade och tillfångatagna medlemmar av Thakalatribunalerna, har han blivit något av en auktoritet
på thalaskisk magiteori, även om han ofta fått kritik för sin bristande metodik och källkritik.
Sådan kritik rör honom dock sällan i ryggen eftersom han endast är intresserad av resultat, och inte
drar sig för att lufta sitt förakt för de som hänger upp sig på slika petitesser. Därför har han ett
välförtjänt rykte som särdeles svårhanterlig och med en personlighet lika behagfull som den hos ett
uppretat vildsvin. Trots detta har han visat sig vara en både kompetent och karismatisk ledare när
nöden kräver det. Eftersom han varken har tålamod och intresse för undervisning har han aldrig
avancerat förbi graden Magus.

Grim gifte sig med en Calnisk riddardotter vid namn Nella på sin familjs uppmaning och de har två
söner tillsammans; [Tannin], nyss fyllda nitton och nydubbad riddare i Consentinerorden, och Adryn,
tolv år gammal. Då Grim spenderar det mesta av sin tid antingen i Calnia, eller mer troligtvis i
Pereine eller Colonan där han kan hålla ett noggrant vakande öga på Thalasken, träffar han sin
familj tämligen sällan då de bor hos Grims bror Unter (numera friherre av Ruthwell). Nella är
tämligen bekymrad över sin makes dåliga prioriteringar och fullständiga ointresse för goda kontakter
med viktiga personer, han har till exempel ännu inte lyft ett finger för att hitta lämpliga hustrur
åt deras söner, utan lämnat allt sådant på henne. Lyckligtvis är Nella både tålmodig och en av de
som faktiskt står ut med hennes surmulne make, och är inte alls främmande för att ta tag i de
sysslor Grim anser oviktiga. Hon har dessutom förhoppningen att Grim ska bli mer angelägen att ta
hand om sina söner nu när Tannin skickats att tjänstgöra under sin far.

Vad det gäller resten av släkten har Grim ett relativ gott förhållande till sin bror Unter, då delar
samma praktiska sinnelag och avsky för tillkrånglande detaljer, Unter är dock betydligt mer gladlynt
och bättre på att tas med folk, och är känd som en rejäl och rättvis karl, även bland enkelt folk.
Något större sinne för pengar och planering har han dock inte, så det är för väl att hans hustru
Livea och fru Nella sköter om sådant.

Yngsta syskonet Dunkelsköld är [Mara], tillkommen relativt sent efter sina syskon. Viljestark,
ilsken, bångstyrig och med ett lynne som kan få vin att surna, har hon till sin lycka inte blivit
bortgift trots att hon närmar sig de trettio.

Äldsta systern, Ulli, gör sedan länge sin makes liv en pina på Danbréann, och har således tämligen
liten kontakt med sin släkt.

Grim bär det respektingivande svärdet [Ayrfei] som sitt huvudsakliga vapen när det vankas strid.

  [Tannin]: Tannin_Dunkelsköld
  [Mara]: Mara_Dunkelsköld
  [Ayrfei]: Ayrfei