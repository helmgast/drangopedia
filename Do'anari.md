---
author: Joel
category:
- Alvbosättningar
- Byar
- Val Timan
created_at: '2013-03-03T11:22:17Z'
id: do'anari
title: Do'anari
---
Do'anari, även kallat Anari (eller 'Alvby', av många mänskliga grannar) är en [pyaralvisk] by i hertigdömet [Val Timan] i [Drunok]. Byn är ganska gammal, och fanns här när Drezindvärgarna i [Kraalen-Renk-Drezin] fortfarande styrde över området. Skrivkunnigheten i byn är relativt utbredd, både [Felya nai] och [Jargisk skrift], men det finns inte många böcker eftersom sådana är väldigt dyra; de som finns tillhör övervägande byns tillbakadragna skrivare och lokalhistoriker Lellynn, som menar att byn grundades under [Dynastin Agn och Vete] för sexhundra år sedan, av ashariska pyaralver som flytt undan förföljelse i [Val Palane]. En del individer i byn, Lellyn bland dem, är så gamla att de personligen var med när byn grundades, men de är undantagslöst väldigt tystlåtna och kufiska, och gör ganska lite nytta i det dagliga arbetet.

Do'anari ligger i det nordöstra hörnet av jarladömet [Timan], inramat av stora skogar och sjön [Ta'uenen] (av människorna kallad 'Svartsjön'). Inga bra vägar går till byn, och pyaralverna ser gärna att det fortsätter så eftersom de är relativt isolationistiskt lagda. Byn har en mindre pallisad åt alla håll utom sjöstranden, med fäbodar och båthus utanför pallisaden och bostadshus och annat essentiellt innanför. Byns äldstes ansenliga kompetens och oändliga fritid har resulterat i konstfärdigt utsmyckade hus och brunnar, pittoreska gator och blomstrande örtträdgårdar, men övriga bybor får i gengäld arbeta ganska hårt för att också de äkdstes munnar ska bli mättade, även om de numera inte är så stora i maten. Man bedriver jordbruk, skogsbruk, boskapsskötsel, jakt och fiske, men de enda näringar som inbringar några inkomster utifrån är hantverk, i synnerhet träsnide och glasblåsning. Do'anari är lokalt berömd för det fina blå glas som byns tre glasblåsare framställer från Ta'uenens bottensand, och detta betingar ofta ganska respektabla priser på marknaden i [Midmar]. Alvernas bågar, framställda av bågmakaren Seskasenni, är också hett eftertraktade i jarladömet, men mycket sällan till salu och tämligen dyra.

Do'anaris 143 invånare har det ganska bra ställt materiellt tack vare glasförsäljningen och den höga kunskapsnivå, visdom och skicklighet som deras långa liv medför; de vet att tvätta sår, bota mildare sjukdomar, undvika torka och vilda djur, hitta jaktbyte och hålla sams. Men alverna är misstrodda av sina stundtals direkt avundsjuka mänskliga grannar, som dels inte kan förstå varför evigt liv och skönhet skulle vara något att gnälla över, och dels saknar förståelse för det man upplever som alvernas gudlöshet. Dylik misstro och avund skapar ibland osämja och olycka; En alvisk yngling blev nyligen misshandlad i [Forsfallet] sedan han försökt hämta tillbaka sin syster som rymt iväg med en mänsklig pojke (alverna säger att hon blev bortförd), och är numera en drägglande idiot. Båda sidor är väldigt upprörda och folk från endera byn vågar inte riktigt gå ut i skogen ensamma längre av rädsla för att stöta på aggressiva individer från den andra.

Alverna i Do'anari är, isolationismen till trots, sedan länge starkt påverkade av mänsklig kultur; ungdomarna pratar ofta drunokiska snarare än felya med varandra, och gammal som ung bär kläder med företrädelsevis drunokiskt snitt; flickor bär mycket sällan byxor. Den äldre generationen i byn är måna om att hålla blodet rent och inte låta någon sätta "dubbelt förbannade" yngel till världen, vilket säkert är huvudanledningen till isolationismen, men många av byborna har likfullt skenbart drunokiskt påbrå i all sin alviskhet, så vid någon punkt tycks någon ha fått barn med människor. I ett försök att integrera den isolerade (och lätt utstötta) byn mer i Val Timans samhälle lät hertig [Nicoz Mehzinor] dubba Do'anaris främsta bågskytt, [Techar], till riddare och ta honom till sitt hov, något alverna är mycket stolta över, och skulle det någon gång hetta till internt i hertigdömet kan Nicoz förhoppningsvis räkna med Do'anaris försiktiga lojalitet och stöd. Det skadar säkert inte heller att hertigen talar åtminstone förståelig felya och har ett grundläggande hum om alviska seder och bruk.

  [pyaralvisk]: Pyar
  [Val Timan]: Val_Timan
  [Drunok]: Drunok
  [Kraalen-Renk-Drezin]: Kraalen-Renk-Drezin
  [Felya nai]: Felya_nai
  [Jargisk skrift]: Jargisk_skrift
  [Dynastin Agn och Vete]: Dynastin_Agn_och_Vete
  [Val Palane]: Val_Palane
  [Timan]: Timan
  [Ta'uenen]: Tauenen
  [Midmar]: Midmar
  [Forsfallet]: Forsfallet
  [Nicoz Mehzinor]: Nicoz_Mehzinor
  [Techar]: Techar