---
author: Ymir
created_at: '2014-06-12T05:06:20Z'
id: Certani Turalian fín Olinael
links:
  category:
  - Alkemister
  - 'Cuvri''an'
  - Diplomater
  - Everyone is bisexual
  - Förmögna
  - Huset Turalian
  - Inavlade
  - Ljusskygga element
  - Modelejon
  - Ordensmagiker
  - Pappas flickor
  - Sanarialver
  - Väna damer
  mention:
  - Akademin för graduell magisk lumians
  - Chadarians hopp
  - Consaber
  - Driobutus den Diaboliske
  - Drunok
  - Heleie Turalian fín Olinael
  - 'Huset Cuvri''an'
  - Kabalaorden
  - Legio Colonan
  - Liljans råd
  - Lirmana fín Tanisol
  - Miraye Tachenne Turalian fín Olinael
  - Tenavron Cevarin fín Vathae
  - Thizara
title: Certani Turalian fín Olinael
---

Certani är en ung alvisk magiker med osedvanligt bred akademisk bakgrund; hon är uppvuxen i Sunari
där hennes far [Heleie] lärde upp henne i sanarialvernas magitradition, och skickades som ännu ej
torr bakom öronen till [Consaber] som lärling åt den namnkunnige [Tenavron Cevarin fín Vathae] i
[Huset Cuvri'an] inom [Legio Colonan]. Lika mycket som Certani retades med sin mästare respekterade
hon honom, och sedan han försvunnit under mystiska omständigheter fann hon sig något rotlös i Legio
Colonan. Med sin ansenliga begåvning blev hon fort utexaminerad som fullvärdig magiker, och
övertalade [Lirmana fín Tanisol], Cuvri'ans ledare, att skicka henne som attaché till [Chadarians
hopp], där Certanis far var verksam vid [Akademin för graduell magisk lumians]. Så kom den unga
älvan att även studera magi i den ashariska traditionen, samtidigt som hon återknöt banden med sin
intriganta och högt uppsatta ätt, ledd av den beryktade matriarken [Tachenne].

I Chadarian hade Certani en komplicerad och pinsam romans med [Driobutus den Diaboliske], som hon
sedermera hyser ett illa dolt förakt för. Desto viktigare blev dock mötet med [Thizara], som
studerade hos [Kabalaordens] i staden. Thizara ledde i mångt och mycket Certani på fördärvliga
villovägar, skulle Heleie Turalian hävda åtminstone, och Certani slutade upp som såpass obekväm i
Sunari, efter att ha hjälpt Thizara att rota i [Liljans råds] skumma affärer, att hon sattes i
husarrest på obestämd tid. Husfurstinnan Tachenne hade strängar att dra i, emellertid, och såg till
att Certani gavs en på pappret ärevördig men i praktiken karriärmördande post som Sanarialliansens
ambassadör i [Drunok].

Certani gjorde utan att gnälla ett bra jobb med sin nya befattning, och medan relationen med Thizara
tog sig allt mer romantiska undertoner kom hon till rätta i Arlon, där hon noga bevakat stadens
alvers intressen i vått och torrt. Sedan [Kabalaorden][Kabalaordens] på Thizaras inrådan tilläts
grunda en ny akademi i staden har Certani omsider kommit att bli frekvent gästföreläsare där, och
odlat allt starkare band även till Kabalan. Hennes lysande framtidsutsikter har dock grusats en
smula efter att Thizara försvann, förmodat död, kort efter deras gemensamma resa till Jargien.
Certani måste nu ensam grubbla över hemligheterna de upptäckte där, och sörjer sin älskarinna
djupare än hon någonsin kunnat ana att hon skulle, till den grad att hon inte förmår göra mycket
annat än ligga och vara deppig. Sådan är alvernas förbannelse; känslor sticker som knivhugg i
bröstet.

Certani har runt ansikte, fylliga läppar och stora grå ögon vars alviska blick kan få henne att
verka lika kall som hon är docksöt. Hennes elfenbensbleka hy är egentligen ett symptom på en
fältstörning, och blir otroligt lätt sönderbränd i solen, men med alvernas och drunokiernas rådande
normer ses den bara som ett skönhetstecken. Hon är något kort för att vara sanariälva, men mycket
kurvig, och vet att framhäva det vad hon än har på sig. Helst klär hon sig i påkostade sanarialviska
meseviklänningar, volangprydda snörliv och annat som anstår en dam, men tvekar inte att bära byxor
om hon väntar sig mer atletiska aktiviteter; Certani designar inte sällan sina kläder själv och
anses allmänt vara en stilikon både i Chadarian och Arlon. Sitt kolsvarta hår har hon ibland uppsatt
i inbakade flätor, men allt som oftast lockat så att det faller i fylliga sjok över axlarna. Medan
det må vara lätt att avfärda henne som ett kokett våp bedrar skenet synnerligen fort; med sin
spektakulära begåvning och bakgrund är Certani en överpresterare ut i fingerspetsarna, och trots
sina även med människors mått mätt unga år en framstående magiteoretiker, alkemist och diplomat som
bara väntar på att få något större att ansvara för än enfaldiga och grälsjuka pyarköpmän i Drunok.

  [Heleie]: Heleie_Turalian_fín_Olinael
  [Consaber]: Consaber
  [Tenavron Cevarin fín Vathae]: Tenavron_Cevarin_fín_Vathae
  [Huset Cuvri'an]: Huset_Cuvrian
  [Legio Colonan]: Legio_Colonan
  [Lirmana fín Tanisol]: Lirmana_fín_Tanisol
  [Chadarians hopp]: Chadarians_hopp
  [Akademin för graduell magisk lumians]: Akademin_för_graduell_magisk_lumians
  [Tachenne]: Miraye_Tachenne_Turalian_fín_Olinael
  [Driobutus den Diaboliske]: Driobutus_den_Diaboliske
  [Thizara]: Thizara
  [Kabalaordens]: Kabalaorden
  [Liljans råds]: Liljans_råd
  [Drunok]: Drunok