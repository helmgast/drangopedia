---
author: Joel
created_at: '2011-02-10T01:28:37Z'
id: Zenos Inakim
links:
  category:
  - Drunokiska Hertigar
  - Folk Inalea knullat
  - Jargier
  - Landsförvisade
  - Vasallriddare
  mention:
  - Inalea
  - Jarl Nirva
  - Landsförvisade
  - Malkom Trevena
  - Romontagius Salvanis
  - Ryttarkriget
  occurrence:
  - Zenos_Inakim.jpg
title: Zenos Inakim
---

![Hertig Zenos personliga vapen]Zenos Inakim var en jargisk general som efter en het natt med en av
[Daaks änglar] förmåddes att desertera och gå över till Drunok med hela sin legion, för att bistå
drunokierna i [Ryttarkriget]. Zenos är en inspirerande ledare, och mer än hälften av hans legion
valde att följa honom i förräderiet. De kan alla sedan dess blott vänta sig döden om de försöker
återvända till Jargien, men Drunoks kung har belönat dem rikligt för deras insatser - mannarna har
tilldelats pengar, gårdar, riddarslag, och general Zenos själv blev hertig av Durum, i den avfällige
[Malkom Trevenas] ställe.\
Hertig Zenos är en muskulös och fager man, ännu relativt ung, med brunt hår, hög panna och stolt
hållning. Han föredrar fortfarande jargiska kläder och har svårt att vänja sig av med invanda seder,
men han har åtminstone tagit sig en drunokisk vapensköld, eftersom hans ätt i Jargien förskjutit
honom. Skölden uppbär hans familjs skyddshelgon St Dunkleosteus samt St Eoboth, missionärernas
skyddshelgon - Zenos har inte givit upp hoppet om att frälsa Drunok genom att sprida den strängare
jargiska Daakkyrkans lära. Mot magiker och kättare uppvisar han en ansträngd tolerans, som ibland
kan spricka upp i uppenbart ogillande.\
Hans viktigaste vasaller är [Jarl Nirva] samt hans gamle skyddsling [Romontagius Salvanis], en av
den jargiske kejsarens släktingar, som numera titulerar sig riddare snarare än laudates. Zenos själv
kan, utöver hertigtiteln, titulera sig "kommendör över kungliga hederslegionen", åsyftande den
formidabla styrka hans jargiska legionärer omorganiserats till.

Om det verkligen blir krig mellan Drunok och Jargien får Zenos plötsligt möjlighet att återvända i
triumf snarare än till en väntande stupstock, men huruvida han verkligen är beredd att ta till vapen
mot sina forna landsfränder återstår att se.\
[Landsförvisade]

  [Hertig Zenos personliga vapen]: Zenos_Inakim.jpg "Hertig Zenos personliga vapen"
  [Daaks änglar]: Inalea
  [Ryttarkriget]: Ryttarkriget
  [Malkom Trevenas]: Malkom_Trevena
  [Jarl Nirva]: Jarl_Nirva
  [Romontagius Salvanis]: Romontagius_Salvanis
  [Landsförvisade]: Landsförvisade