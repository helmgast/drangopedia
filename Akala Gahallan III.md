---
author: Ymir
category:
- Drunokier
- Drunokiska Furstar
- Filosofer
- Gamlingar
- Härskare
- Officiella karaktärer
- Ätten Gahallan
created_at: '2011-08-06T03:05:58Z'
id: akala gahallan iii
image:
- Akalla_Gahallan_III.jpg
title: Akala Gahallan III
---
![Kung Akalas personliga vapen] Akala Gahallan är Drunoks konung, en åldrad men klok man som suttit länge på tronen. Hans regenttid har sett förödande förluster mot jargierna i [Tredje] och [Fjärde Jargisk-Drunokiska kriget], men på sin ålders höst lyckades han leda riket till en strålande seger mot raunerna i [Ryttarkriget]. Raunernas och lischen [Alariels] härjningar satte dock sina spår, och [Vita döden] skördade många liv, och efter Ryttarkriget fann sig Akala Gahallan nödd att hålla samman riket trots inbördes slitningar som [Hertig Malkoms revolt] och nära nog tomma skattkistor. Med det ständiga hotet från Jargien ruvande i bakgrunden är det ännu oklart hur det kommer gå, och situationen är prekär för kungen även om saker pekar i rätt riktningar - upprorsmakarna är besegrade, och rikets skattkistor har genom lady [Thizaras] försorg fyllts på av pengar som var menade att finansiera [Valdemar Trevena]. Prins [Rions] svek och prinsessan [Riannas] död har dock lämnat kung Akala utan vuxna arvingar - hans son med raunprinsessan [Bortaï] är ännu ett spädbarn, och det är en smula oroande eftersom kungen själv är över sjuttio år nu.

Akala Gahallan var klen redan som ung och har aldrig varit någon stor krigare, utan förkovrat sig i historia, filosofi, lagkunskap och administration. Hans livsverk, om inte annat, har bestått i att bringa ordning i Drunoks föråldrade landskapslagar och fejdsystem, genom den allmängiltiga lag som hittils går under den thalaskiska benämningen [Kharvan Derunokiya], en uppgift han varit unikt lämpad för då han inte bara är en god diplomat, utan antagligen den främste nu levande lagexperten i riket. På gamla dar har kung Akala också kommit att bekymra sig över Drunoks akuta brist på magisk kunskap, då han kommit att få en aning om [det som komma skall], och i detta syfte bjöd han in [Kabalaorden] till riket för att ihop med lady Thizara utbilda inhemska magiker. Det var ett, bland somliga Daaktroende i riket, kontroversiellt beslut, men den oftast fridsamme och försiktige Akala vet att, när det krävs, åberopa sin auktoritet och sätta fruktan i de som understår sig att trotsa sin konung.

Kung Akala är av medellängd, fortfarande rakryggad åldern till trots, men senig och ganska tunn. Han har hög panna med djupa fåror och bakåtkrypande hårfäste, men håret är fylligt och halvlockigt även om det sedan länge börjat gråna. Han är frusen av sig och bär gärna tjocka pälsmantlar över långa tunikor av traditionellt snitt; han är inte mycket för det nya, sabriskt inspirerade modet. Det må vara att han är anspråkslös jämfört med andra monarker, men det är sällan han inte bär de ämbetstecken som är hans signetring, Arlons borgmästarkedja, samt Drunoks krona. Från hans bälte hänger [Viteklingan] Bolkard, Drunoks konungasvärd.

Kungens närmaste familj inkluderar drottning Bortaï, kronprins [Mael], brorsonen [Tolrune], dennes sonson [Virgil], samt systern [Alinna], som han inte träffat på decennier sedan hon giftes bort med en prins i [Karanthos]. Okänt för de flesta är att Mael har en tvillingsyster, prinsessan [Chimge], som på inrådan av [Kumbanigash den Svarte] gömdes undan hos sin morfar [Uriangkathai khan Orkhon], som säkerhet mot något hot Kumbanigash förutspått gentemot kungahuset. Akala Gahallan har också sonen Rion, numera landsförvisad, samt framlidna anförvanter såsom tidigare hustrun [Dolis Agn och Vete] och dottern Rianna. Majestätets bästa vän lär enligt många vara den annars illa omtyckta [Esmeralda Drakenhjälm], ett förhållande som enligt somliga är betydligt mer än bara vänskap, trots att kungen har en ung och underskön hustru. En annan varm relation var den till [Rehelm Agn och Vete], numera hertig av Val Ordos, men denne och kungen har glidit ifrån varandra sedan Dolis död, och numera är det den åldrade sir [Bertok Boldisár] som beskrivs som kungens allra främsta lojalist.

  [Kung Akalas personliga vapen]: Akalla_Gahallan_III.jpg "Kung Akalas personliga vapen"
  [Tredje]: Tredje_Jargisk-Drunokiska_kriget
  [Fjärde Jargisk-Drunokiska kriget]: Fjärde_Jargisk-Drunokiska_kriget
  [Ryttarkriget]: Ryttarkriget
  [Alariels]: Alariel_Stålvinge
  [Vita döden]: Vita_döden
  [Hertig Malkoms revolt]: Hertig_Malkoms_revolt
  [Thizaras]: Thizaras
  [Valdemar Trevena]: Valdemar_Trevena
  [Rions]: Rion_Gahallan
  [Riannas]: Rianna_av_Arlon
  [Bortaï]: Bortaï_den_Fagra
  [Kharvan Derunokiya]: Kharvan_Derunokiya
  [det som komma skall]: Peripetierna
  [Kabalaorden]: Kabalaorden
  [Viteklingan]: Viteklingorna
  [Mael]: Mael_Gahallan
  [Tolrune]: Tolrune_Gahallan
  [Virgil]: Virgil_Gahallan
  [Alinna]: Alinna_av_Arlon
  [Karanthos]: Karanthos
  [Chimge]: Chimge
  [Kumbanigash den Svarte]: Kumbanigash_den_Svarte
  [Uriangkathai khan Orkhon]: Uriangkathai_khan_Orkhon
  [Dolis Agn och Vete]: Dolis_Agn_och_Vete
  [Esmeralda Drakenhjälm]: Esmeralda_Drakenhjälm
  [Rehelm Agn och Vete]: Rehelm_Agn_och_Vete
  [Bertok Boldisár]: Bertok_Boldisár