---
author: Ymir
category:
- Hemliga sällskap
- Magikerfraktioner
- Västerns torn
- Work in progress
created_at: '2012-11-25T18:51:13Z'
id: de trettons råd
title: De trettons råd
---
De trettons råd är ett mäktigt magikersällskap i Västlanden, ursprungligen grundat under Edrons dagar. De har aldrig lytt under någon krona, utan arbetat oberoende av statsmakter och kungar för det zhaniska folkets storhet och mot Urmörkret, och [Drakalliansens] inflytande i världen. En stor del av deras antal utgörs av representanter från [Domara Tashar], Akpilos svunna magikerråd, och [Sekhmets Cirkel], en konspiration grundad av Gebashan Häxkonungen. De trettons råd är direkt synonymt med [Västerns torn], men deras forna högsäte i [Evighetens spira] i [Votan-Abor] är numera väl känt av både drakarna, mûhadinerna och aunurierna, och det ryktas att De tretton numera residerar mer isolerat antingen på [De vittrade öarna], i [Darasgata] på Edron, eller i Evighetens spiras motsvarighet i Dödsriket.

Talet tretton är ett viktigt nummer i västerländsk symbolik, och varje post i De trettons råd har alltid haft en särskild symbolisk och praktisk innebörd，nedärvd från Domara Tashar. Flera platser är vakanta för tillfället, dock, för ett par av sällskapets medlemmar dräptes av drakarnas hejdukar i samband med [Nanórgonas konflux] och [Dazhûrs rit], och då endast de mäktigaste av magiker någonsin beviljas tillträde kan dylika förluster ta sekler att ersätta. I gengäld kan rådet dock åter räkna [Kraden Nanórgona av Edron] till sitt antal efter dennes återuppvaknande i Nadaria för tre decennier sedan. en händelse De trettons råd var högst involverade i, även om alla deras planer rent tekniskt sett gick i stöpet. Så kraftfull var dock Nanórgonas ande att influxen lät honom väcka sig själv till livet, och han har efter mycket om och men anslutit sig till Rådet.
De nuvarande medlemmarna, och de senaste på de nu vakanta platserna, är:

## Sekhmets cirkel

Sekhmets cirkel var Mhîmens hovmagiker under [Mûhadindynastin], en grupp zhaniska mystiker som eftersträvade en förening mellan de dåvarande zhaniska storrikena [Edron] och [Mûhad]. Cirkeln var rotad i en edronitisk kunskapstradition, men intresserade sig också för Sungmunkarnas lära. Få av dess medlemmar, men en del av dess struktur, överlever i De trettons råd av idag.

### Dödstronens herre: [Gebashan Häxkonungen]

Rådets ordförande och överste beslutsfattare. Har traditionellt sett varit den absolut mäktigaste individen, politiskt som magiskt, i rådet. Innehades senast av sanarialven [Arastis Ermaenorá]. När Arastis lämnade rådet var det för att kunna bedriva studier utan att tyngas av ansvaret som ordförandeposten medförde.

Den edronitiske [lischen] Gebashan mür-Salafaion, tidigare Fallna skyars ängel, valdes till Dödstronens herre efter Arastis. Gebashan har nu haft platsen som Dödstronens Herre i snart 600 år och har med sin målmedvetenhet och kunskap gjort mycket för att främja rådets syften och närma sig existensens hemligheter.

### Stillhetens ledsagare: [Tashedrim Halshyiek mas Díenem]

Ansvaret för de andra världarna ([Andeplanet], [den sovande världen], [skuggriket], etc) har den för nuvarande äldsta rådsmedlemmen, [Tashedrim Halshyiek mas Díenem]. Att kroppen hans själ besitter, en skön yngling med mörka drag, inte är hans urpsrungskropp råder det inget tvivel om. Antagligen var Tashedrim en kvinna i sitt första liv, men det spelar ingen större roll. Den själ som dväljs i den spänstiga kroppen är ofattbart gammal, och har vuxit till något mer än en själ under årtusendenas gång.

### Det bländande ljuset: Vakant ([*Zaamin Ur-Irhán*])

Ursprungligen var Ljusets Tron reserverad för en utvald medlem ur kunskaps- och magiorden [Själens Ljus]. I och med Zaamin ur-Irháns död i Drakväktarnas attack mot Evighetens spira gick Själens ljus slutligen under, och det fanns inte längre någon som besatt de uråldriga och häpnadsväckande insikter som gjorde Ljusets Själ till en av rådets viktigaste allierade. Sedan dess har Ljusets Tron stått tom.

### Viskningarnas furste: Vakant ([*Chegaran ir'Arona Anrayem*])

Rådet har ett stort behov av information, och därmed av kunskapare. Viskningarnas Furste är den som ser till att rådet har ett stort och fungerande kontaktnät, och i princip alla medel för att uppnå detta syfte har brukats genom historien. Med Chegarans död tillfogades rådet ett svårt slag, eftersom hans spioner från Urmörkret visat sig oersättliga.

### Fallna skyars ängel: [Verashim són Salatan Nievell]

Bakom det överdådiga namnet återfinns den ansvarige för rådets kapacitet till våldsamma, men dolda, aktioner. För tillfället är det Gebashans [De väntande] som utgör rådets huvudsakliga råstyrka. Ängeln själv, Verashim són Salatan Nievell, bidrar med väktare och vandöda för att skapa små slagstyrkor som kan kompensera för De väntandes begränsade fria vilja, och slå till med effektivitet och snabbhet. Huvudsakligen handlar sådana uppdrag om rena mord, och även om vissa personer som behöver röjas ur vägen kan tas om hand av enskilda lönnmördare (Chegarans urskuggor var här oöverträffade), har rådet ofta betydligt mäktigare motståndare som kräver rejäl vapenmakt för att tuktas. Fallna skyars ängel har dock förlorat betydligt i anseende efter förödmjukelsen när hans styrkor inte rådde på drakväktarna , och har sedan dess varit fullt upptagen med att rekrytera och träna nya, förhoppningsvis mer effektiva, tjänare.

## Domara Tashar

Domara Tashar var ett av flera inflytelserika magikerråd i det fornstora [Akpilos], och blev sedermera kejsarnas inre cirkel av rådgivare. Olikt andra sällskap överlevde Domara Tashar Akpilos undergång, och är den organisation som De trettons råd framförallt är sprungen ur, med flera uråldriga medlemmar som varit med sedan innan Votan-Abor föll.

### Betvingaren: [Chuanré Tiabis Genradel]

Fordom i Akpilos och däromkring avgjordes ofta dispyter medels duell. Ju mäktigare parter mellan vilka dyspyten förelåg desto skickligare duellanter behövdes alltså anskaffas. Detta behov av skickliga duellanter skapade en stor kultur av duellerande, olika skolor lärde ut olika tekniker och skickliga duellanter tog ut enorma solder. Namnkunniga duellanter sågs som högre och bättre än vanliga män. Domara Tashars dedikerade duellant behövde alltså vara en av Akpilos absolut skickligaste fäktare. Den person som satt på Betvingarens Tron var alltså inte bara en simpel duellant, utan en av de absolut högst ansedda ur ett samhällsskikt som respekterades och beundrades av hög som låg i det aboriska samhället.

Idag fyller Betvingaren en mindre roll, givet att De trettons råd extremt sällan blir utmanade på duell av någon. Chuanré fungerar istället ofta som en livvakt åt andra rådsmedlemmar, och ledare för många av rådets väpnade aktioner, även om hon i dessa sammanhang är en ständig rival åt [Arotar].

### Skuggtalaren: [Eresai Vi-ashrek Reum]

Eresai är namnet på den mystiska skuggtalaren. Skuggtalaren har traditionellt varit en hedersplats som getts till den dåvarande ledaren för Domara Tashar, och hans ord bär därför vikt än idag i De trettons råd. Eresais arbetsuppgifter handlar om att vaka över de urgamla skrifter som Domara Tashar förfogar över, och se till att de enorma kunskaper som skrifterna innehåller kommer rådet väl till pass. Dessutom har Eresai de senaste trehundra åren ägnat mycket tid åt att utöka dessa skriftsamlingar, och lagra en del vital information i [Minneskristaller], en kamorfisk uppfinning han stal från [Dakhû'r-nu] för sjuhundra år sedan.

De resterande lägre magikerna i Domara Tashar fungerar nu som rådets bibliotekarier i Darasgata, och rådet använder Domara Tashars gamla bibliotek som sitt eget. Samarbetet har fungerat utmärkt.

### Cirkelns klor: [Syalon]

### Vävaren:[Dessime Karaion Dua'thur]

Enligt Domara Tashars gamla doktrin är ödet och ödesväven begrepp som man måste ta stor hänsyn till i all aktivitet. Vävaren är den som ser till att aktioner sker på lyckosamma data, att viktiga, determinerade händelser förutspås i god tid, och i största allmänhet är i kontakt med ödet och allt som hör där till.

Vävaren före [Dessime Karaion][Dessime Karaion Dua'thur] var den urgamla [Radh-Kamriske] [sagitauren] [As'tsari]. [As'tsari] förutspådde Dessimes födsel, tog själv hand om hennes uppfostran och placerade henne på Vävarens tron. Dessime föddes exakt 300 år före den stundande peripetin, med flertalet märkliga förmågor. Hon sägs vara den mäktigaste vävaren sedan rådet bildades, och har en själ av en [drakes] rang.

## Övriga

Rådet har också ett par poster som inte ärvts från Domara Tashar eller Sekhmets Cirkel, utan är intimt förknippade med [Söderns torn].

### Cirkelns svärd: [Arotar av Radh-Kamra][Arotar]

Den översta ledaren för rådets militära styrkor har i tusentals år varit den legendomspunne Arotar från Radh-Kamra. Han hämtades från sin grav efter att han tillfogats flera svåra sår i [Okrana] och slutligen kollapsat. Folket var då fast förvissade om hans död, och med rådets hjälp förblev det så. Arotar håller sig ständigt undan de [Maktänglar] (främst [Sarbatiel]) som tvingade honom att angripa Okrana och som i slutändan krossade Radh-Kamra. Arotar ansvarar numera för det lilla som återstår av rådets härmakt, framförallt stamkrigare i [Olanden] och på [De vittrade öarna].

### Cirkelns ögon: [Urana Saroth Tasayan]

### Cirkelns skugga: [Tsevari sol Joloan Viscei]

### Cirkelns själ: [Kraden Nanórgona av Edron]

Cirkelns själ bär ansvaret för att begrunda rådets alla beslut och agendor, reflektera och använda alla resurser till sitt förfogande för att säkerställa att De tretton är så effektiva som bara möjligt utan att förfalla i fåfänga, dekadens eller [Inåtvändhet]. Ytterst är Cirkelns själ därför inte bara ansvarig för att de beslut som tas är moraliskt, ekonomiskt och strategiskt försvarbara, utan också för att rådsmedlemmarna själva inte tappar greppet om rådets ursprungliga syften, såsom hände med [Nordens torn]. Cirkelns själ är den enda rådsmedlemmen med vetorätt, ett mycket kraftfullt verktyg, som därför brukas sparsamt av en ansvarig innehavare av posten - den förra innehavaren, [Arghazi Khulûr], var möjligen inte tillräckligt ansvarig (det råder delade meningar om saken), och förpassades till [Avgrunden] av Gebashan för mer än tusen år sedan.

Nuvarande Cirkelns själ är sedan ett par år Kraden Nanórgona, och alla rådsmedlemmar är inte helt bekväma med att efter så många sekler åter ha någon med vetorätt bland De tretton. Gebashan och Tashedrim insisterade dock på att ge Nanórgona denna post, och fick tillslut sin vilja igenom. Nanórgona har aggressivt använt sin post för att få fason på rådet efter dess många fadäser de senaste seklerna, och medan flera medlemmar avskyr honom är han en odödlig lisch, kanske den mäktigaste magikern av dem alla, och helhjärtat understödd av Gebashan. Kritikerna har därför förhållit sig relativt passiva, åtminstone fram tills nu.

En snarlik post i Domara Tashar hölls en gång av kejsarna av Akpilos, varvid det kan ses som symboliskt att det nu är en kejsare av Edron som utgör Cirkelns själ.

  [Drakalliansens]: Drakalliansen
  [Domara Tashar]: Domara_Tashar
  [Sekhmets Cirkel]: Sekhmets_Cirkel
  [Västerns torn]: De_fem_tornen
  [Evighetens spira]: Evighetens_spira
  [Votan-Abor]: Votan-Abor
  [De vittrade öarna]: De_vittrade_öarna
  [Darasgata]: Darasgata
  [Nanórgonas konflux]: Nanórgonas_konflux
  [Dazhûrs rit]: Dazhûrs_rit
  [Kraden Nanórgona av Edron]: Kraden_Nanórgona_av_Edron
  [Mûhadindynastin]: Mûhadindynastin
  [Edron]: Edron
  [Mûhad]: Mûhad
  [Gebashan Häxkonungen]: Gebashan_Häxkonungen
  [Arastis Ermaenorá]: Arastis_Ermaenorá
  [lischen]: Lisch
  [Tashedrim Halshyiek mas Díenem]: Tashedrim_Halshyiek_mas_Díenem
  [Andeplanet]: Andeplanet
  [den sovande världen]: Drömriket
  [skuggriket]: Skugglandet
  [*Zaamin Ur-Irhán*]: Zaamin_Ur-Irhán
  [Själens Ljus]: Nûr_Yengi
  [*Chegaran ir'Arona Anrayem*]: Chegaran_irArona_Anrayem
  [Verashim són Salatan Nievell]: Verashim_són_Salatan_Nievell
  [De väntande]: De_väntande
  [Akpilos]: Akpilos
  [Chuanré Tiabis Genradel]: Chuanré_Tiabis_Genradel
  [Arotar]: Arotar_av_Radh-Kamra
  [Eresai Vi-ashrek Reum]: Eresai_Vi-ashrek_Reum
  [Minneskristaller]: Minneskristaller
  [Dakhû'r-nu]: Dakhûr-nu
  [Syalon]: Syalon
  [Dessime Karaion Dua'thur]: Dessime_Karaion_Duathur
  [Radh-Kamriske]: Radh-Kamra
  [sagitauren]: Sagitaurer
  [As'tsari]: Astsari
  [drakes]: drakar
  [Söderns torn]: Söderns_torn
  [Okrana]: Okrana
  [Maktänglar]: Tetrarker
  [Sarbatiel]: Sarbatiel
  [Olanden]: Olanden
  [Urana Saroth Tasayan]: Urana_Saroth_Tasayan
  [Tsevari sol Joloan Viscei]: Tsevari_sol_Joloan_Viscei
  [Inåtvändhet]: Inåtvändhet
  [Nordens torn]: Nordens_torn
  [Arghazi Khulûr]: Arghazi_Khulûr
  [Avgrunden]: Avgrunden