---
created_at: '2014-08-15T03:36:55Z'
id: Sankta Bellona av Vostram
links:
  category:
  - Enarmade
  - Helgon
  - Historiska personer
  - Kharantier
  mention:
  - Chamul
  - Den namnlöse fursten
  - Kharantos
  - Milargok
  - Sankta Elicilia
  - Tarkas
  - Vazandaram
  - Vostram
  - Zadrakon
title: Sankta Bellona av Vostram
---

Sankta Bellona var en flicka med edronitiskt påbrå som föddes i [Kharantos] cirka år 1230, i en
liten by djupt in i den urskog som på edronitiska kallades [Vazandaram], och hon gick då under
namnet Kore. Hennes föräldrar slukades av ett grottroll, men innan trollet kunde äventyra hennes
dygd begåvades Kore av Daak med en väldig styrka och ett ännu större mod, och hon dräpte trollet med
en vedyxa medan det bet av hennes högerarm. Den sårade flickan upphittades av skogsmän och fördes
till [Zadrakon], där hon mirakulöst tillfrisknade och ingjöt mod i stadens soldater inför den
stundande attacken från Den namnlöse furstens legioner. Blott tretton år gammal tog hon själv upp
ett svärd och bistod i stadens försvar, men Daaks planer för Kore var annorlunda, och Zadrakon ämnat
att falla. Kore var en av flera överlevande som togs tillfånga av [Den namnlöse fursten] och fördes
till hans dunkla citadell [Chamul], där hon utstod ofattbara plågor innan hon en dag lamslog sina
fångvaktare genom att åkalla [Milargoks] namn, och kunde rymma.

Kore tjänade sedan som tempelflicka i Kharantos, där hennes sällsamma krafter och insikter fort blev
uppenbara för alla och envar. När hon blev uppretad tycktes ljus stråla ur hennes inre, när hon grät
var hennes tårar blod, men alla sår hon tillfogats i Chamul läkte utan att skapa så mycket som ett
ärr, och ibland tycktes hon kunna gripa tag i saker med en osynlig hand där hon annars bara hade en
armstump. Hon var klok och modig, men hade alltid ett ungdomligt hjärta och förblev rastlös,
trängtande efter att uträtta större ting. Snart steg hon på ett fartyg och seglade till [Tarkas]. I
många år kämpade hon där för Daaks sak, men tröttnade omsider på blod och eld, och sökte sig till
berget [Vostram] där hon mediterade i 77 år, och sedermera grundade en nunneorden helgad åt [Sankta
Elicilia], de sjukas skyddshelgon. Genom sin långa meditation hade Bellona nått insikt i själens
natur och uppnått okränkbara krafter; under återstoden av sin levnad (222 år allt som allt) begåvade
hon klostret på berget Vostram med sin närvaro, och skyddade det från oräkneliga zhaniska angrepp,
till den dag hon slutligen upplöstes i en flamma vit eld. Hon är allt sedan dess alla krigsfångars
skyddshelgon, rår över den 77:e jordiska sfären, och välsignar helbrägdagörelse och upplyst
aktivitet. Hennes symbol är en avsliten arm hållandes en yxa.

  [Kharantos]: Kharantos
  [Vazandaram]: Vazandaram
  [Zadrakon]: Zadrakon
  [Den namnlöse fursten]: Den_namnlöse_fursten
  [Chamul]: Chamul
  [Milargoks]: Milargok
  [Tarkas]: Tarkas
  [Vostram]: Vostram
  [Sankta Elicilia]: Sankta_Elicilia