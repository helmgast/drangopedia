---
author: Ymir
category:
- Colonier
- Dödsgastar
- Gudsmän
- Inte alla indianer i kanoten
- Lokalpatrioter
- Plågor
created_at: '2012-09-25T16:23:37Z'
id: vitala rommer
title: Vitala Rommer
---
Vitala är överstepräst i Colonans [Dibukkult], och en äldste inom kulten med inflytande i sällskap över hela Rhung-Alari. Han förestår en jämförelsevis ung, folklig gren av kulten, mer eller mindre en så kallad Nekrokult, som tagit fasta på moderna, morbida uppfattningar om Dibuk men endast bevarat brottstycken av den filosofiska om än dystra teologi som fordom förknippades med gudomen. Detta till trots tycks Vitala stå högt i sin gudoms favör; han tillbringade över 140 år som en dödlig man utan att Dibuk tog honom av daga, och är nu dödsgast sedan ett år och till dagarnas ände.

Vitala har hoppats återvinna så mycket som möjligt av sin kults förlorade kunskaper och har därför försökt närma sig den uråldrige kultledaren [Lutharion] i väster i hopp om ett utbyte, men på senare år har kontakterna med Lutharion istället kommit att röra ett mycket mer angeläget ärende - den thalaskiska invasionen av Colonan. Vitala är nämnligen lika lokalpatriotisk som han är hänsynslös, och hoppas få Lutharions stöd med att kasta ut thalasken ur riket. Lutharion sägs förfoga över enorma styrkor, men har ännu inte gått Vitala till mötes, och Vitala har därför i ren frustration organiserat om Colonans samtliga Dibukkulter till De Övergivnas Arméer, för att bedriva ett lågintensivt gerillakrig mot ockupationsmakten. Förlusten av av ärkerivalen [Rhiannons] rebellarmé har, ironiskt, lämnat Dibukkultisterna som de enda återstående rebellerna i Colonan, något Vitala påstår bara ökat deras beslutsamhet. Målet är nu att med manipulation och övertalning såväl som direkt våld expandera kulten bland Colonans befolkning, och använda varje man, kvinna och barn som kanonmat mot fienden. Går inte detta vägen har Vitala för avsikt att låta utsläcka allt besjälat liv i Colonan, så att landet kan bli en tyst, diger grav för evig tid.

  [Dibukkult]: Dibukkult
  [Lutharion]: Lutharion
  [Rhiannons]: Rhiannon_síol_Leath-Shuile