---
author: Ymir
created_at: '2013-12-18T02:08:49Z'
id: Arkipelagisk mat
links:
  category:
  - Bakgrundsinformation
  - Matlagning
  mention:
  - Abobo
  - Awane
  - 'Bhanna-lu'
  - Elos
  - Fisktunnan
  - Fristäderna
  - Garandor
  - Goron
  - Grå Tunnan
  - Honspindeln
  - Kiva
  - Lalasta
  - Limax
  - 'Manka-Hasa'
  - Menela
  - Moyo
  - 'Ok''oaru'
  - Oriton
  - Phunguwe
  - Ramo
  - 'Sho Boka Sham-Ukin'
  - Shum
  - Valfisken
  - Valfångst
title: Arkipelagisk mat
---

Arkipelagens mattradition är väldigt mångfacetterad, givet de olika kulturerna och förutsättningarna
i olika delar av övärlden. Gemensamt för de flesta regioner är att mycket av basfödan kommer från
havet; fisk, skaldjur, val, ibland rentav tång och andra ätliga havsväxter. Olika former av jordbruk
och boskapshållning är också vanligt, men det varierar starkt hur det artar sig. Stora öar med
gammal civilisation har ofta avancerat jordbruk, medan mindre och mer karga öar kanske som bäst
duger till boskapshållning - somliga primitiva folk i östra arkipelagen är fortfarande
jägare-samlare och har inga båtar som duger ens till fiske på öppet hav. Jakt är på de flesta öar
begränsat till marina djur samt fåglar och smådjur, då få öar har kvar några större bytesdjur att
tala om efter tusentals år av civilisation. Undantag är perifera öar som Lamar, Tientu och Usula,
där en rik megafauna av jättefåglar, apor, sengångare, limaxlarver och annat fortfarande kan
återfinnas. [Valfångst] praktiseras framförallt i söder av [ok'oarufolket] som har uråldriga
traditioner av denna verksamhet. 

Några särskilt viktiga råvaror över stora delar av Arkipelagen är:

-   **Rotfrukter**är en bas i många grytor. Sötpotatis, kassava, obango- och lisu-rot med mera odlas
    över hela övärlden.
-   **Tomater**sägs ha kommit från [Kiva]. De är en mycket vanlig ingrediens i soppor, grytor,
    garneringar, eller bara som tilltugg.
-   **Fisk** finns i alla färger, former och storlekar och serveras på alla upptänkliga sätt. En
    viktig matfisk är den gigantiska och fridsamma Solfisken, medan till exempel hajfenor ses som
    lite av en delikatess.
-   **Skaldjur** finns också i många varianter, varav krabba är vanligast och populärast.
    Flodkräftor är en lokal specialitet på Oriton.
-   **Kokosnötter** och**sockerrör** växer sedan gammalt i övärlden. Socker har blivit vanligare
    sedan sabrierna började odla det i stor skala, medan kokos alltid använts för att piffa upp
    grytor och godsaker.
-   **Spannmål** odlas i ett bälte från norr till söder, men är ovanligt i de allra östligaste och
    västligaste delarna av övärlden, där jordmånerna är för dåliga. Hirs och enkornsvete är de mest
    utbredda sädeslagen, medan korn och bättre vetesorter mest odlas i de bästa jordarna, såsom de
    på [Oriton], [Ramo] och [Elos]. Det takalorriska sädesslaget [bhanna-lu] odlas av [Moyofolket]
    på Amilo enligt uråldriga, märkliga metoder. Spannmål används framförallt till gröt, redning,
    bröd, och djurfoder, men en hel del hirs exporteras till [Lalasta]. Majs kom med den forianska
    invasionen för fyratusen år sedan och odlas på De yttre öarna, men ris hade på den tiden ännu
    inte spritt sig till Forion och är än idag relativt okänt i övärlden.
-   **Marulafrukt**kom från Forion och är en mycket viktig kulturväxt i största allmänhet, i
    synnerhet på Moran, Amilo och Tientu. Den kan ätas som den är eller pressas till juice, men det
    mest eftertraktade är oljan från dess kärna, som är en delikat ingrediens i alla former av
    matlagning. Delar av Marulaträdet har också andra egenskaper, såsom färgämne och malariamedicin.
-   **Taro** är en grön växt med enorma blad, den odlas över stora delar av arkipelagen för sina
    stamknölar, som rostas, kokas, eller torkas. Rostad och kokad används taron ungefär som potatis.
    Den torkade taroroten mals ner till ett mjöl. Uppblandat med vatten bildar detta så kallad
    taropasta, en kletig massa som är relativt välsmakande och bra på att hålla ihop mat som består
    av småbitar. Även de stora bladen används i matlagning, de är dock mycket grova och sega och äts
    inte, men går väldigt bra att linda in mat i för värmning eller transport.

Några andra populära frukter:

-   **Persimon**kommer ursprungligen från Forion och kom till arkipelagen med [Phunguwe], det är en
    tomatliknande men mycket söt frukt med brandgult skal som ofta används i sallader och till
    efterrätter
-   **Opuntia**är namnet på en inhemsk kaktus som primärt åtfinns på de stenigare småöarna i östra
    och sydöstra arkipelagen, kaktusen odlas för sina bjärta röda frukter (som också kallas opuntia)
    vilka används i olika grytor och soppor
-   **Abiu**en gulaktig frukt med ett mjukt, vitt fruktkött och mild smak som plockas från
    sapoteträden, äts ofta frusen med karamellsås och citronsaft av överklassen på Oriton och Lohemo
-   **Babaco**på något högre höjd på de södra öarna åtfinns en buske som bär den knallgula
    babacofrukten, under det tjocka skalet består den mestadels av vätska, och
    [Ok'oaru][ok'oarufolket] har i alla tider skördat frukten för att framställa en jäst, sötaktig
    dryck med hög alkoholhalt
-   **Longan**är namnet på flera sorter små, runda eller ovala frukter med taggigt skal i röda och
    oranga nyanser, longan växer på träd som ofta odlas för sina vackra blommor av rika familjer i
    övärlden, själva frukten måste skalas för att ätas och uppskattas för sitt saftiga och syrliga
    mjölkvita fruktkött

Ett urval av specifika rätter:

-   **Canyanya** är fiskbullar som fått koka i sötsur sås. De är standardrätten framför andra i
    Garandors gatustånd, där de vanligen serveras med forianskt ris. I mindre kosmopolitiska städer
    ersätts riset oftast med sötpotatis eller krossade nötter.
-   **Gabu**, canyanyans fattiga kusin. Billigt fiskkött (skräpfisk, hela småfiskar, sämre delar av
    annan fisk och skaldjur som inte används i andra rätter) reduceras tillsammans med kryddor,
    grönsaker och taropasta. Den resulterande massan rullas till bollar som steks eller friteras.
    Gabu är generande billigt, överraskande gott och allestädes närvarande i [Garandors] matstånd
    där de säljs i tusen olika varianter.
-   **Canyhoma** är fiskbullar som kokats i olika former av skaldjurssås, och är ofta en slags
    värdshusvariant av Canyanya,
-   **Gozarto** är Arkipelagens mest klassiska rätt, omåttligt populär, och finns i myriarder lokala
    varianter. Det är en rotfruktsgryta med fisk, skaldjur, bläckfisk, musslor och/eller valkött i
    mustig sås. Värdshuset [Valfisken] i [Menela] sägs ofta ha Arkipelagens godaste gozarto, men
    verkligare kännare vet att [Grå Tunnans] i [Goron] är allra bäst.
-   **Ranna** är rökt saltad fisk som grillats i tunna, och kan ätas både varm och kall. Rätten
    finns i massor av varianter över hela övärlden; men värdshuset [Fisktunnan] i Garandor har
    möjligen den allra främsta; pepparkryddad blåsfisk grillad med tomater och marulaolja.
-   **Ngumbo** är en stuvning med korv av minigris eller jordsvin, räkor, lök, peppar, och bermejo,
    en selleriliknande gröda från Tientu. Som redning används okra, vilket ger rätten en
    karakteristiskt klibbig konsistens. Ngumbo är en stapelvara i Arkipelagens städer, men har sitt
    ursprung i de södra delarna av [Awanefolkets] kulturområde.
-   **Kama** är får- eller buffelkött stekt på spett och kryddat med ingefära eller muskot, en
    vanlig gaturätt i Arkipelagens städer.
-   **Cao** är ett grässlag som träs på spätt och dränks med olja och chilipeppar och grillas, ofta
    ihop med vitlöksstjälkar, en populär rätt i gatustånd.
-   **Nozu Hewe** är blandat fågelkött med grönsaker serverat i melonskal, en populär rätt i rurala
    miljöer i centrala Arkipelagen.
-   **Sabjana** är en oritonsk måltid baserad på vad man i Garandor har fått för sig att sabrier
    äter. Den består i sitt mest "ortodoxa" utförande av hackade grönsaker och köttbitar i gristarm,
    en slags vetepudding med skysås och sockrade rovor. Rovorna ersätts ofta av lokala rotfrukter.
    Rätten anses i allmänhet mycket lyxig (och inte särskilt god) och har enligt uppgift blivit en
    stapelvara vid [Sho Boka Sham-Ukins] hov, där den serveras med massor av vitlök och örter från
    Lalasta.
-   **Djenhe**, huhularver, chili, sötpotatis och annat smått och gott lindas in i taroblad och
    värms ovanpå ugn samtidigt som annan mat tillagas.
-   **Boyoama** görs av äggbärande [manka-hasahonor] som grillas hela inlindande i blad tillsammans
    med salt, chili och rent valfett, delikatess och något av en nationalrätt för kulturerna i östra
    arkipelagen
-   **Ava**är lohemiska för 'skeppsskorpor', en rätt som möjligen gjorts något mer spännande i
    övärlden tack vare kreativ och generös kryddning. Dylika skorpor är vanliga som tilltugg eller
    snacks över alla de civiliserade öarna.
-   **Shodoan**, kött från småvilt som råttor och pungrävar rullas in i en massa gjord på taropasta
    och friteras
-   **Abobowalea**är en omelett från De yttre öarna, gjord av den väldiga [Abobofågelns] ägg. Den
    serveras vanligen med majsbröd och rökt fisk.
-   **Maikiri** är en tomatgryta med haj- eller valkött som är basföda på Tientu. I mer kryddiga och
    spännande varianter är den populär på [Fristädernas] värdshus.
-   **Raratamakea** är stekt fågelkött, ofta från [Abobo-][Abobofågelns] eller Akaze-fåglarna, och
    en festrätt på De yttre öarna. Det är mycket starkt kryddat och serveras med majsbröd och svalt
    vin.
-   **Ukundajaya** eller**Udamiko** är en tomatsoppa med peppar och rotfrukter. Den är basföda över
    hela Arkipelagen, och spetsas ibland med lite citron.
-   **Lisujaya** är en tunn soppa baserad på koriander och Lisurot, en lite pepprig sak som vilar i
    en knaprig klump i soppan. Lisujaya är oftast en lätt förrätt till matigare och kryddigare
    rätter, och förekommer i olika varianter över hela Arkipelagen.
-   **Palavu** är platta vetekakor med banan, socker och ibland smält choklad, ihoprullade med en
    persimonbaserad fyllning. Rätten är älskad på Oriton och Lohemo men anses dekadent och alldeles
    för söt av folket på andra öar. Somliga sabrier och cirefalier äter den gärna till en kopp
    kaffe.
-   **Kugunde amala** är havssköldpadda stekt i kokgrop, en vanlig rätt på de mer primitiva öarna i
    öster. Köttet gröps helst direkt ur skalet, och äts ihop med lokala frukter.
-   **Netwa**är en gräddig gryta med kokosmjölk, sötpotatis, stekta nejonögon, samt chili eller
    peppar, populär över centrala arkipelagen, i synnerhet i Sham-Ukins rike.
-   **Molamanda** är helstekt solfisk, en populär bjudrätt eftersom köttet räcker till så många. Den
    kan serveras med ett otal garneringar och tilltugg.
-   **Lamado** är en [Limax] som mjukats upp och neutraliserats i en tunna lut för att därefter
    ugnsbakas med vitlök och krossade nötter. Rätten är populär på [Shum] i östra Arkipelagen, och
    anses allmänt som en exklusiv delikatess på andra håll.
-   **Gorogoro** är människohjärna med banan och kwafrukter, som stekts med skalle och allt över
    sakta eld. Rätten ätes med fingrarna direkt ur det urgröpta kraniet, framförallt i rituella
    sammanhang på Gorzarzynernas öar. Varianter förekommer även på gudsförgätna öar i öster, och på
    det smått ökända värdshuset [Honspindeln] i [Garandor][Garandors].
-   **Sabrisk fasan**, ursprungligen, sägs det, ett försök av sabriska expatriater att återskapa den
    så populära fyllda fasanen utan fasan. En lammfiol benas ur, stoppas med en brödsmule- och
    lökbaserad fyllning och marineras i rödvin. Den resulterande rätten serveras grillad, har
    eventuellt några utseendemässiga likheter med fasan, och äts nästan aldrig av sabrier.

  [Valfångst]: Valfångst
  [ok'oarufolket]: Okoaru
  [Kiva]: Kiva
  [Oriton]: Oriton
  [Ramo]: Ramo
  [Elos]: Elos
  [bhanna-lu]: Bhanna-lu
  [Moyofolket]: Moyo
  [Lalasta]: Lalasta
  [Phunguwe]: Phunguwe
  [Garandors]: Garandor
  [Valfisken]: Valfisken
  [Menela]: Menela
  [Grå Tunnans]: Grå_Tunnan
  [Goron]: Goron
  [Fisktunnan]: Fisktunnan
  [Awanefolkets]: Awane
  [Sho Boka Sham-Ukins]: Sho_Boka_Sham-Ukin
  [manka-hasahonor]: Manka-Hasa
  [Abobofågelns]: Abobo
  [Fristädernas]: Fristäderna
  [Limax]: Limax
  [Shum]: Shum
  [Honspindeln]: Honspindeln