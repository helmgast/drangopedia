---
author: Lycan
created_at: '2010-09-25T00:19:10Z'
id: Bertram de Elara
links:
  category:
  - Folk i Garandor
  - Gudsmän
  - Projargier
  - Sabrier
  - Sabrier i Stora Arkipelagen
  mention:
  - Arkipelagisk Daaktro
  - Asogwe
  - Fraktionen
  - Herm Nove
  - Jargisk Daaktro i Stora Arkipelagen
  - Orden av Sankt Gulmundons Trefaldighet
  - Stora Arkipelagen
  - Tribundrus
  - Ulrich av Achaia
title: Bertram de Elara
---

Fader Bertram är primod av Garandor och således, ur sabriernas perspektiv sett, Daaktrons högste
präst i [Stora Arkipelagen]. I praktiken är sanningen en annan eftersom varken den utbredda
[inhemska Daaktron] eller Övärldens [jargiskt Daaktroende] erkänner hans jurisdiktion, men Bertram
låter sig inte nedslås av detta - Garandor är en större stad än någon i Consaber och en utmärkt
plats att sätta sitt märke i världen. Olikt många andra sabrier är Bertram därför inte missnöjd
eller bitter över sin postering i Övärlden; tvärtom, han ser här stora möjligheter att gå Guds
ärende på jorden. Hans primära mål brukade vara att underminera [asogwernas] inflytande i Garandor
och locka över folk från den blasfemiska inhemska Daaktron, men han har alltid fått gå försiktigt
fram eftersom han i Garandor agerar på [Fraktionens] nåder - ska det statueras exempel i eld och
blod måste det göras på de sabrisk kontrollerade öarna. Genom en ohelig allians med den jargiske
[Herm Nove]-tempelherren [Ulrich av Achaia] har fader Bertram dock gett sig in på en ny och ambitiös
plan för att verkligen röra om i grytan i Arkipelagen.

Bertram är fryntlig, rödbrusig och förment godmodig, med grånat hår som börjat glesna. Bakom en
ganska harmlös fasad döljer sig dock list, kompetens och spirituellt driv som inte ska underskattas
i första taget. Han har en asketisk bakgrund i [Orden av Sankt Gulmundons Trefaldighet], och klär
sig därför så anspråkslöst hans höga position tillåter, i vita särkar och blå kappor med Daaks stola
draperad över axlarna. Han bär vart han än går sitt ämbetstecken; Arkipelagens Daakspira, en vördad
relik i silver och sandelträ som en gång tillhört självaste [Tribundrus], den förste primoden av
Garandor.

  [Stora Arkipelagen]: Stora_Arkipelagen
  [inhemska Daaktron]: Arkipelagisk_Daaktro
  [jargiskt Daaktroende]: Jargisk_Daaktro_i_Stora_Arkipelagen
  [asogwernas]: Asogwe
  [Fraktionens]: Fraktionen
  [Herm Nove]: Herm_Nove
  [Ulrich av Achaia]: Ulrich_av_Achaia
  [Orden av Sankt Gulmundons Trefaldighet]: Orden_av_Sankt_Gulmundons_Trefaldighet
  [Tribundrus]: Tribundrus