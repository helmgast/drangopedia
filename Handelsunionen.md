---
author: Ymir
category:
- Handelskompanier
- Organisationer i Stora Arkipelagen
created_at: '2010-08-30T21:23:46Z'
id: handelsunionen
title: Handelsunionen
---
Under de båda korsarkrigen blev det allt mer uppenbart för handelsmän i övärlden att man höll på att bli utkonkurrerade av främmande handelsföretag. Ett stort antal av de största handelshusen och rikaste familjerna i arkipelagen inledde då ett samarbete för att hävda sig bättre mot primärt sabriska, faliska och ebhronitiska fiender. Till en början var det en enkel, informell sammanslutning utan samröre med arkipelagens stater.

Efter [det andra korsarkriget] och de stigande spänningarna mellan arkipelagens stater och sabrier och falier började dock denna allians få en viktigare politisk roll. [Oritons] och [Lohemos] regeringar sökte tidigt stöd av handelshusens allians och bad sedermera om medlemskap i organisationen. Detta var fundamenten till den rörelse som 10021 ark officiellt benämndes Oritons Handelsunion, den fort spreds långt bortom Oriton och kallades ofta bara för Handelsunionen.

Handelsunionen var primärt ett merkantilt samarbetsorgan för norra arkipelagens viktigaste handelshus och stater. Genom en sådan union kunde man effektivare bemöta hot från främmande stater. Arkipelagen var rik på naturresurser, något som var mycket väl känt av både främmande och inhemska handelsmän. Sabrierna och falierna hade länge försökt, och ofta lyckats, spela ut lokala stammar och härskare mot varandra för komma åt arkipelagens naturtillgångar så billigt som möjligt. Handelsunionen började motarbeta alla sådana försök. Man slöt avtal med lokala härskare, införde tariffer och handelsrationer och skapade en modern tulltjänst i arkipelagens större hamnar.

Detta föll givetvis inte i god jord hos de utländska spekulanterna, och under några kritiska verkade krig med Consaber och den cirefaliska staten inte långt borta. Det var de som insåg att Handelsunionen kanske tagit sig vatten över huvudet, och började argumentera för att ett så vågat och riskabelt spel visserligen var nödvändigt, men krävde en starkare militär uppbackning. Den främste förespråkaren för en starkare Handelsunion var [Hjaon Rincan], som med de flesta av arkipelagens inhemska handelsföretag och flera av de norra staterna på sin sida år 10035 grundade [Nammadi], Fraktionen.

Fraktionen var allt som Handelsunionen inte varit. Den hade bakom sig många av arkipelagens stater med flotta och militärmakt och dessutom samtliga privata aktörer som backat Handelsunionen. Samtidigt hade de handelshus som tidigare utgjort Handelsunionen allt mer smält samman till en stor enhet.

Idag existerar Handelsunionen mer som en finansiell gren inom Fraktionen snarare än som egen entitet. Handelsunionen äger dock många skepp och har relativt stora ekonomiska tillgångar, och även om Handelsunionens ledare är mycket lojala till Fraktionen går de ibland sina egna ärenden, och det är inte helt ovanligt att se Handelsunionens inblandning i projekt som Fraktionen inte direkt själva vill ta i.

Handelsunionens ledare är lalasten [Mirindu ta-Shakwan] och hennes kommendörer, [Shamosh av Górrz] och [Washoli Myn Danandeli].

  [det andra korsarkriget]: Det_Andra_Korsarkriget
  [Oritons]: Oriton
  [Lohemos]: Lohemo
  [Hjaon Rincan]: Hjaon_Rincan
  [Nammadi]: Nammadi
  [Mirindu ta-Shakwan]: Mirindu_ta-Shakwan
  [Shamosh av Górrz]: Shamosh_av_Górrz
  [Washoli Myn Danandeli]: Washoli_Myn_Danandeli