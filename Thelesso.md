---
created_at: '2014-08-27T02:47:16Z'
id: Thelesso
links:
  category:
  - Autonomer
  - Beast masters
  - Blomsterbarn
  - Folk i Stora Arkipelagen
  - Förbittrade romantiker
  - Interspecies lovers
  - Levande legender
  - Magiker
  - Söderns torn
  - Tarasharkriget
  - Uråldriga
  - Vattendväljare
  mention:
  - Adasierna
  - Akamador
  - Alasaïs Vilamur
  - Ayedwara Osi
  - 'Ayedwara-Osi'
  - De fyra tornen
  - Effekter
  - Garandor
  - Huhay Sanren
  - Irrbloss
  - Katharketor
  - Lalasta
  - Lenonga
  - Mandagor Gongjao
  - Melusin
  - Nimrod av Kao
  - Obembo
  - Oceanherrar
  - Pambo
  - Pärlemorstaden
  - Qaitu Haraka
  - Shaoshao dor Aman
  - Shugeli Wolong
  - Slaget om de blå pelarna
  - Stora Arkipelagen
  - Tarasharkriget
  - Urmörkret
  - Uyale
  - Vågentiteten
title: Thelesso
---

Thelesso är en [Melusin] från [Stora Arkipelagen], medlem i [Ayedwara-Osi], [Söderns torn]. Hon dök
upp i historien under [Tarasharkriget], där hon anslöt sig till [Shugeli Wolong] efter att ha
förälskat sig i [Mandagor Gongjao], och ihop med sin syster [Uyale] bidrog till segern i [Slaget om
de blå pelarna]. Efter några andra äventyr och bragder (som alla omnämns flitigt i [Tarasharernas
kronor]) blev båda systrarna dock tillfångatagna av [Shaoshao dor Aman], och Uyale mötte sin död i
ett misslyckat flyktförsök. Thelesso, svårt torterad, räddades av Mandagor, och i en berättelse
gäldade hon detta under ett sjöslag månader senare, genom att dra ned Shaoshao till hans död under
Pärlemorhavet, precis innan han skulle stöta svärdet i Mandagors bröst.

Thelesso och Mandagor förmäldes med varandra vid krigets slut, och kom att leva tillsammans i
[Akamador], trots att Thelesso på land var mer eller mindre invalidiserad. Somliga legender berättar
att hon under denna tid födde en son, Gawan, som blev [adasiernas] anfader, men de lärda i
[Garandor] hävdar med bestämdhet att människor och melusiner inte kan få barn ihop (något andra
invänt mot med argumentet att magi var starkare förr i världen). Hur det nu än var tröttnade
Thelesso till slut på livet på land, på sitt kvävande äktenskap, och kanske även på Mandagor. Han
ville inget annat än ha ett stillsamt liv och sträva för att återuppbygga Arkipelagen igen, men
Thelesso ville simma i vågorna och skåda värdens storhet ovan och under böljorna, dansa i
korallreven och värma sig i vulkanernas eld. Desperat efter frihet och äventyr dök hon till slut ned
i Akamadors hamnbassäng, och lämnade bakom sig människorna och deras otacksamma, fallna värld.

Omsider kom Thelesso att uppmärksammas av [Qaitu Haraka] och [Katharketor]. Qaitu var vid denna tid
tyrann över ett litet rike vid namn [Pambo], dit Thelesso en gång sändes på Shugeli Wolongs uppdrag,
för att vinna Qaitus stöd mot [Nimrod av Kao]. Men nu när Tarasharkriget var över hade Qaitu börjat
återuppbygga [Ayedwara Osi], Söderns torn, och ville få in en fot i undervattensfolkens värld. Han
sände delfiner till [Pärlemorstaden] med bud efter Thelesso, men hon ville inte hörsamma det, fast
besluten att inte åter behöva befatta sig med människosläktet som vållat hennes så mycket smärta. Så
Qaitu sände Katharketor att jaga ned henne, och efter en vild jakt i alla Arkipelagens hav sköljdes
de utmattade iland på en stenig strand vid världens ände. Katharketor berättade för Thelesso om [Det
kommande mörkret] och hur det skulle utplåna framtida släkten och allt hon höll kärt i världen. Om
Thelesso ville hjälpa honom och Qaitu att stärka Ayedwara Osi och Arkipelagens civilisationer, ovan
och under haven, skulle hon i gengäld få odödlighetens gåva, och kunna njuta av solens blänk på
vågorna i evig tid.

Thelesso accepterade efter mycket betänketid, och medan hennes rykte i Arkipelagen drunkade i
legenddimmor verkade hon i skymundan som Ayedwara Osis sändebud och spion. Med tiden blev hon även
en hydro-, foto- och biomantiker av viss rang, och det sägs att hon idag har slutit förbund med
[Oceanherrar], [Irrbloss] och [Lenonga] som går hennes ärenden i Arkipelagen. Det sägs även att hon
lärt sig att ta mänsklig form, och ibland infiltrerar människornas organisationer och grupper; men
så mycket som hon kan vandra på jorden utan att halta räds hon att vara långt från vatten, och
håller sig nästan alltid inom synhåll från havet. Melusiner har ett särskilt temperament, och
Thelessos långa liv var länge en evig cykel av dystra, ansvarstyngda och kontemplativa faser som
varvades med perioder av entusiasm, äventyrslystnad och sorglöshet på gränsen till förträngning. Men
med tiden tog ett ombytligt, otåligt och hänsynslöst målmedvetet beteende över allt mer. Nu är det
inte ovanligt att folk, oavsett ras, blir lite konstiga av att leva i tusentals år, och Thelesso
överpresterade konsekvent; efter ett par brutalt men enastående väl utförda uppdrag stod hon högt i
gunst hon de äldre av Ayedwara Osis medlemmar, som inte såg något att oroa sig över eller beklaga.
Yngre medlemmar, i synnerhet [Alasaïs Vilamur] började dock bekymra sig över Thelessos utveckling,
särskilt efter att hon börjat binda varelser till sin tjänst med tabubelaga [Geis]-besvärjelser som
hon kom åt via en amulett där en obskyr lägre gud, [Obembo], hölls fängslad. Alasaïs tyckte sig
märka besvärande irregulariteter i Thalassos psykotropiska fält, som om hon inte bara var instabil,
utan dessutom stod under inflytande av...något, någon mystisk entitet med ett eget syfte. Alasaïs
fick dock gå väldigt försiktigt fram för att inte provocera den mycket kraftfullare och farligt
oberäkneliga Thelesso. Innan Alasaïs kunde gå till botten med det hela var det försent, och Ayedwara
Osis föll under [Vågentitetens] inflytande. Av naturliga skäl spenderar Thelesso inte lika mycket
tid på Luberos fasta mark som de andra i gruppen, och det är inte känt exakt var hon befann sig när
Vågentiteten vaknade; möjligheten kvarstår att hon var någonstans långt bort och därmed än så länge
undgått att hamna under dess kontroll, men hon kan lika gärna ha varit på väg till Tornets hjälp och
därmed inom räckhåll för Vågentiteten.

Ganska få människor har sett Thalasso i hennes sanna form; en smäcker melusin med lätt grönaktig hud
som gnistrar i solen, insjunkna kinder, tunna läppar och mandelformade ögon med enorma, svarta
pupiller. Hennes hår är rakt och blekblont i en närmast silverne nyans, oftast smyckat med länkar av
silver och pärlemor. Hennes kropp har en del ärr från Tarasharkrigen, innan hon blev odödlig, och
den fiskstjärt hennes vänstra ben slutar i är sliten med stora revor i sig, något som dock aldrig
tyckts hämma hennes formidabla simförmåga. I sin typiska människohamn har hon anmärkningsvärt små
fötter och aningen dålig balans, och är lite för blek och har för spetsiga anletsdrag och för ljust
hår för att passera för en infödd Arkipelagbo. Hon brukar hävda att hon är från [Lalasta]. Medan hon
endast tycks ha väldigt begränsad förmåga att variera sin fysiska mänskliga skepnad kan Thelesso vid
behov modifiera den genom sinnrika fototropiska illusioner. Hon bär med sig Obembos amulett, en
liten figurin i grön sten, varthelst hon färdas.

  [Melusin]: Melusin
  [Stora Arkipelagen]: Stora_Arkipelagen
  [Ayedwara-Osi]: Ayedwara-Osi
  [Söderns torn]: De_fyra_tornen
  [Tarasharkriget]: Tarasharkriget
  [Shugeli Wolong]: Shugeli_Wolong
  [Mandagor Gongjao]: Mandagor_Gongjao
  [Uyale]: Uyale
  [Slaget om de blå pelarna]: Slaget_om_de_blå_pelarna
  [Tarasharernas kronor]: Huhay_Sanren
  [Shaoshao dor Aman]: Shaoshao_dor_Aman
  [Akamador]: Akamador
  [adasiernas]: Adasierna
  [Garandor]: Garandor
  [Qaitu Haraka]: Qaitu_Haraka
  [Katharketor]: Katharketor
  [Pambo]: Pambo
  [Nimrod av Kao]: Nimrod_av_Kao
  [Ayedwara Osi]: Ayedwara_Osi
  [Pärlemorstaden]: Pärlemorstaden
  [Det kommande mörkret]: Urmörkret
  [Oceanherrar]: Oceanherrar
  [Irrbloss]: Irrbloss
  [Lenonga]: Lenonga
  [Alasaïs Vilamur]: Alasaïs_Vilamur
  [Geis]: Effekter
  [Obembo]: Obembo
  [Vågentitetens]: Vågentiteten
  [Lalasta]: Lalasta