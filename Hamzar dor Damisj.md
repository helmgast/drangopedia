---
author: Lycan
category:
- Awane
- Darkener
- Folk i Garandor
- Gudsmän
- Schamaner
created_at: '2010-09-25T00:24:53Z'
id: hamzar dor damisj
title: Hamzar dor Damisj
---
På [Garandors] skummaste tavernor, i de mest nergångna och vattenskadade kvarteren, bland båtfolkens husbåtar och genom de mest brottsdrabbade gränderna vandrar Hamzar. I hamnkvarteren känner han alla, och alla känner honom. Han är en profet, en helare, en folkets man, en bergfast stöttepelare för de fattiga delarna av Garandor, och när andan ligger på, en drinkare och skörlevnadskonstnär utan like.

Han kallar sig [gorzarzynapräst], men har aldrig haft något samröre med [Lamar]. I Hamzars panteon verkar det dessutom ingå många andra gudar (såsom [Rashin], [Lao-Roah] och [Qo-shu]) och ett stort galleri förfadersandar och [u'engan]. Oavsett vad de "riktiga" prästerskapen tycker om honom (oftast illa) är det uppenbart att han besitter någon slags makt. Han är vida berömd för sina helande krafter, och är mycket eftertraktad vid förlossningar, barnsjukdomar och benbrott. Det sägs också att hans förutskickelser ofta slår in, även om de har en tendens att vara tämligen vaga och mångtydiga (vilket mycket väl kan bero på den mängd ovanliga örter som ofta pyr i Hamzars pipa).

Hamzars viktigaste funktion är trots allt ovanstående den som kunskapskälla. Han håller sig ständigt a jour med de rykten som råkar gå i Garandors undre värld, och är oftast mycket välunderrättad om det mesta som händer bland gillena och handelshusen. Har man hamnat på god fot med Hamzar och vet hur man ska smörja hans munläder är han en synnerligen användbar informationsreservoir.

  [Garandors]: Garandors
  [gorzarzynapräst]: Gorzarzyna
  [Lamar]: Lamar
  [Rashin]: Rashin
  [Lao-Roah]: Lao-Roah
  [Qo-shu]: Qo-shu
  [u'engan]: Uengan