---
author: Ymir
created_at: '2011-06-30T08:20:55Z'
id: Islanulth och Thelxinoë
links:
  category:
  - Episka artiklar
  - Sagor och legender
  mention:
  - Demiurgen
  - Dibuk
  - Dimmornas herre
  - Gorgoner
  - Hedom Rugarmir Augus
  - Islanulth och Thelxinoë Omnibus
  - Polyperchon Myrdineos
  - Rataxes
  - Stagraner
  - Strigorn
  - Svarta hovet
  - Thyader
  - Västcolonan
  - Ylcorcronlth
  - Zephyrus
title: Islanulth och Thelxinoë
---

Islanulth och Thelxinoë är ett gammalt colonisk epos om [gorgonen] Islanulths möte med
[stagranprinsessan] Thelxinoë, och den kärlek som uppstod dem emellan. Berättelsen är lång och
invecklad och finns i många motsägelsefulla versioner, men några centrala element är hur Islanulth
lurar Thelxinoës trolovade [Dimmornas herre], och hur Thelxinoë flyr från fångenskap i sin syster
Hatermidonës land i tid för att hinna rädda Islanulth undan en komplott mot hans liv från [Det
svarta hovet]. Senare, i människornas värld, får de dottern Isirnoë som gifts bort med olika
coloniska ädlingar i olika versioner av berättelsen, men oftast [Polyperchon Myrdineos] eller
[Rataxes]. Men Isirnoë är oförmögen att behålla en skepnad och byter ständigt mellan olika, om än
alla undersköna, gestalter, och ibland byter hon också personlighet och minnen och kommer att leva
ett dubbelliv; i en av sina skepnader avlar hon ett barn med en ung soldat, vilket får hennes make
att anklaga henne för otrohet och fängsla henne i väntan på avrättning. I själva verket är det dock
Thelxinoë som i hemlighet har tagit sin dotters plats, och Islanulth och Isirnoë ger sig iväg till
Dödsriket för att be [Rådaren] om hjälp att få Isirnoë att höra hemma i världen, så att hennes make
vill förlåta och skona henne. Rådaren nekar, och menar att alla är födda att vara vad de är menade
att vara, så de går vidare till [Västanvindens herre], som också nekar, därför att Isirnoë kan vara
precis vad hon vill vara, och att det är en unik gåva som givits henne. De har nu färdats från
underjorden till de höga himlarna, men ger inte upp, utan färdas bortom solen och månen till
[Drömmaren], väcker honom ur hans dvala och lyckas få honom att göra Isirnoë till en människa, men
bara genom att se till att gorgonerna och skuggvarelserna försvinner ur hans dröm. Gorgonerna och
skuggvarelserna måste nu lämna världen, och kan bara existera utanför demiurgens dröm, så Islanulth
och hans dotter går skilda vägar. När Isirnoë återvänder till Colonan har det svarta hovets furstar
emellertid redan räddat Thelxinoë och fört henne tillbaka till Skugglandet - det är ofta oklart i
historien om det var på grund av händelsen hos Drömmaren eller bara för att de ville ha tillbaka sin
förlorade prinsessa. Isirnoës make, vredgad över vad han tror var Isirnoës flykt, godtar inga
ursäkter, och låter avrätta henne så snart hon kommit i hans våld igen. Ibland slutar berättelsen
här, men många versioner har en tredje del där Islanulth och Thelxinoë tar hjälp av Dimmornas herre
för att åter ta sig in i Drömmen, och gå i krig mot Colonan för att hämnas sin dotter. Efter diverse
intriger och förvecklingar dödar de hennes make och ödelägger hans rike, och ser till att Isirnoës
ättlingar lever trygga bland människorna, för att sedan antingen lämna världen sida vid sida för att
aldrig återvända, eller lägga sig ned och dö bort från Drömmen tillsammans på Isirnoës grav, där
vita skugglandsblommor ännu spirar.

Den längsta kända versionen av berättelsen återfinns i [Islanulth och Thelxinoë Omnibus], en diger
volym sammanställd för nästan tusen år sedan av [Ylcorcronlth]. Den är så lång som den är mest för
att den parallellt återger alla kända versioner av narrativet, vilket inte direkt borgar för god
läsupplevelse. Mer stimulerande, sammanhängande och koncisa versioner kan höras av sagoberättare i
Colonan, eller för den delen upplevas framförda som både sånger, danser och skådespel i Thalamur, av
vilka [Hedom Rugarmir Augus] [dödssagor] förmodligen är de mest berömda. Legenden om Islanulth och
Thelxinoë har i sin tur inspirerat en flora av relaterade berättelser om [Thyaderna], deras
ättlingar (via Isirnoë) bland människornas släkter, men dessa har fallit i glömska genom historien
och är inte alls så populära nuförtiden som de en gång var i [Västcolonan].

  [gorgonen]: Gorgoner
  [stagranprinsessan]: Stagraner
  [Dimmornas herre]: Dimmornas_herre
  [Det svarta hovet]: Svarta_hovet
  [Polyperchon Myrdineos]: Polyperchon_Myrdineos
  [Rataxes]: Rataxes
  [Rådaren]: Dibuk
  [Västanvindens herre]: Zephyrus
  [Drömmaren]: Demiurgen
  [Islanulth och Thelxinoë Omnibus]: Islanulth_och_Thelxinoë_Omnibus
  [Ylcorcronlth]: Ylcorcronlth
  [Hedom Rugarmir Augus]: Hedom_Rugarmir_Augus
  [dödssagor]: Strigorn
  [Thyaderna]: Thyader
  [Västcolonan]: Västcolonan