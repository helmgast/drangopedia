---
author: Lycan
category:
- Gränsland
- Öar
created_at: '2010-05-19T21:41:12Z'
id: atakalaua
title: Atakalaua
---
Atakalaua, "Västerns pelare", är [ok'oarufolkets] namn på en liten grupp dimhöljda klippöar långt, långt väster om Stora Arkipelagen, mitt ute i oceanen halvvägs till Forion. De modigaste av ok'oaru har ibland tagit sig till dessa öar i sina katamaraner för att plundra kostbara fågelägg och leta efter mystiska skatter som sägs finnas här. Det är en farlig resa, för havet runt öarna är grunt och förrädiskt med märkliga strömmar, vildsinta havsvidunder och plötsliga, ogenomträngliga dimsjok. Somliga båtar har ibland försvunnit helt spårlöst och ljudlöst i dimman trots att andra båtar varit bara ett stenkast bort. Den största och högsta av öarna, [Aka'a], sägs bebos av mäktiga bevingade varelser, människolika men fyrbenta, som ibland har gett ok'oarus konungar råd, men i övrigt motsatt sig alla försök att landstiga på deras domäner. Enligt myterna är öarna de sista resterna av en mäktig bergskedja som en gång tronade högt över havet, längst norrut i det sjunkna landet [Kiva].

  [ok'oarufolkets]: Okoaru
  [Aka'a]: Akaa
  [Kiva]: Kiva