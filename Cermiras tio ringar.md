---
author: Ymir
category:
- Föremål
- Sagor och legender
created_at: '2011-08-07T08:11:33Z'
id: cermiras tio ringar
title: Cermiras tio ringar
---
En populär legend i [Cermira] är den om tio magiska ringar som ska ha givits i gåva av [Skuggfolket] i Mithera. Det finns många berättelser både om ringarna och deras egenskaper, och vilka de gavs till, något som varierar storligen. Legenden har spårats till mer än 200 år tillbaka, under [Otis den Stores] regeringstid, och den äldsta kända versionen berättar om hur ringarna gavs just till kung Otis och dennes nio söner (fast enligt [Maxamundus] krönika ska han bara ha haft sju). Den vanligaste varianten som cirkulerar idag gör emellertid gällande att ringarna gavs nyligen, till kung [Vidkun VII:s] tio bastarder; Raho Utbygdsjägaren, Vilbur, Enok Enhärjaren, Hilding Harmynte, Magne den Rådbråkade, Morgan, Hubert, Tomeran Halvalven, Caziman av Tivar och Merlinda Snökristall. En [rimur] (eller en [stagran], meningarna går isär) ska ha sökt upp de tio med följande budskap:

För den starkaste, en ring av dvärgastål
För den ädlaste, en ring av lapissten
För den djärvaste, en ring av drakelds vrål
För den lömskaste, en ring av månens sken
För den som döden står när, en ring av skuggkristall
För den kallaste, en ring av svart diabas
För den drömmande, en ring av stjärnors fall
För den fagraste, en ring av alviskt glas
För den visaste, en ring av västerns rikedom
För den som tillkommer oss, en ring i skugglandsblom
Huruvida dessa tio faktiskt har varsin magisk ring är en öppen fråga, men särskilt om de yngsta av konungens bastarder, [Hubert], [Merlinda] och [Tomeran], florerar många rykten om mysterier och trolldom. Somliga har tagit anstöt av att de legendariska ringarna tillskrivits bastarderna, och istället påpekat hur kungen har fem *äkta* barn, och förre kungen hade fem barn (även om Vidkun VIIs syster Rosanna dog för länge sedan). Självfallet rör det sig om ett misstag; det är dessa tio som har, hade (eller borde ha haft) Cermiras magiska ringar.

En tredje möjlighet är drottningmodern, [Ileana van Culnar], som ofta ses bära tio fina ringar på sina fingrar. En av dessa ska hon, återigen enligt ryktena, ha slitit från [Magne den Rådbråkades] döda fingrar efter dennes avrättning.

  [Cermira]: Cermira
  [Skuggfolket]: Skuggfolket
  [Otis den Stores]: Otis_den_Stores
  [Maxamundus]: Maxamundus
  [Vidkun VII:s]: Vidkun_VII
  [rimur]: rimurer
  [stagran]: Stagraner
  [Hubert]: Hubert
  [Merlinda]: Merlinda_Snökristall
  [Tomeran]: Tomeran_Halvalven
  [Ileana van Culnar]: Ileana_van_Culnar
  [Magne den Rådbråkades]: Magne_den_Rådbråkade