---
author: Lycan
category:
- De vita svalorna på berget Vostram
created_at: '2012-09-21T09:08:21Z'
id: infirmatoriet
title: Infirmatoriet
---
I infirmatoriet finns syster Iceni och oftast någon leksyster som hjälper henne. Där finns bandage, salvor m.m. Bakom en dörr finns ett litet rum där Castellosa ligger. På en bänk ligger en nunnedräkt som rollpersonerna genast känner igen som Castellosas kläder.

En av klostrets udda fåglar är Syster Iceni, som är en pyaralv och medikus/kirurg. Hennes familj har dock varit Daak-troende i många generationer och flera av dem är präster. Hon gör ingen grej av att hon är alv och håller i allmänhet en väldigt låg profil. Hon är tystlåten och målmedveten och kanske en av klostrets mest populära individer, i alla fall bland noviserna. Trots att hon är lite blyg och inte gillar att tala inför stora grupper duckar hon aldrig för besvärliga samtal. Hon tar sig alltid tid att prata med en ledsen novis som behöver lite stöd eller en axel att gråta en skvätt mot. Om någon råkar illa ut, så är det Iceni som kommer att lappa ihop dem.

Iceni vet att Castellosa förmodligen inte hängde sig. Hon hade revor i kläderna, hud under naglarna och skrubbsår på knäna. Detta tyder på motstånd. Allt detta kan rollpersonerna se själva om de ges tillåtelse att titta på Castellosas kropp.

Iceni vet också att Castellosa förmodligen blev dödad av någon (längre än henne). Strypärret på hennes hals ser inte alls ut att vara orsakat av ett rep, utan snarare av två grova händer. Om rollpersonerna skall komma fram till detta utan att få Iceni att berätta det (våld, hot, charm, retorik m.m.), måste de undersöka kroppen och lyckas med ett normalt slag (10) mot Läkekonst eller Kirurgi. Alternativt ett svårt slag (14) mot Genomsöka. Hon har även en bruten nackkota som antyder just att den som strypt henne var längre än henne. Detta upptäcker man om man får minst ett övertag på sitt slag. Iceni vet också detta.

Om de nämner Castellosa när de är där, kommer Iceni att skicka ut leksystrarna så att de kan tala fritt. Hon kommer initialt inte att ge bort Castellosas kläder, men hon är relativt lättlurad eller -distraherad. Hon kommer dock inte att lämna gruppen eller någon del av dem ensamma i infirmatoriet. Att övertala eller lura henne till detta är mycket svårt (18). Det finns ju trots allt farliga saker (örter, gifter m.m.) där.

Hon berättar att Castellosa ligger i det inre rummet om de pratar om henne.

När Iceni berättade för abedissan Elzevir att Castellosa nog blivit mördad insisterade Elzevir på att detta skulle hållas hemligt. Iceni är inte säker på att detta är det rätta att göra och kan övertalas att hjälpa gruppen på olika sätt. Hon kommer dock inte våga ta ställning för dem offentligt, men hon kan berätta det hon vet.

Nyckelord Iceni:

Godhjärtad, Feg, Konflikträdd