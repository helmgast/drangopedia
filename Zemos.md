---
author: Lycan
created_at: '2010-09-02T02:28:19Z'
id: Zemos
links:
  category:
  - Adasier
  - Folk i Garandor
  mention:
  - Arenan
  - Garandor
  - Gero
  - 'Ir-Sasandro Ahormal'
  - San Karpal
  - Örådet
title: Zemos
---

Zemos är egentligen inte typen som har några närmare vänner, han tycker inte heller om att dväljas
vid det förflutna, och det är mycket få som känner till hur det kom sig att adasiern slutade som
gladiator i [Garandor].

Han föddes i en byn Diseri i provinsen Maulio i Jargien, en by som sedermera brändes av jargiska
häxjägare. Zemos var en av de som överlevde, och kalla och sårade samlades kring de svartnade
husgrunderna och svor varandra en helig ed att finna hämnd eller dö. Det mesta av sin tonårstid
spenderade alltså Zemos som fredlös stråtrövare och upprorsmakare som tillsammans med andra utstötta
och vinddrivna existenser gjorde räder mot jargiska bosättningar och plundrade handelskaravaner.
Verkligheten han dock i kapp de ädla banditerna, förrådda och överrumplade nedgjordes de till sista
man av jargiska legionärer, och överlevarna togs som slavar.

Så kom det sig att en företrädare för [San Karpal] köpte upp Zemos och en mängd andra adasier för
att använda i ett stort utgrävningsprojekt på [Gero]. San Karpals förehavanden på Gero visade sig
emellertid gravt otursförföljda. Oroliga röster höjdes från [Örådet], man menade att det var
uppenbart att det som vilade under de runristade kopparblocken i de djupaste grottorna på Gero ville
vila i frid. San Karpal blev av med de flesta av sina finansiärer för projektet och tvangs lägga ner
det. För att minimera sina förluster försökte man givetvis sälja de slavar man inköpt för syftet.
Zemos, som var en ärrad (om än fortfarande ung) krigare var lätt att sälja.

Det var [Ir-Sasandro Ahormal], delägare till [Arenan] och en av arkipelagens främsta slavkännare,
som insåg den unge Zemos potential och köpte honom till sitt stall. Zemos blev snabbt omtalad som
'Fiskmannen från Maazen', fruktad för sin snabbhet och sin stenhårda vilja - kombinerat med en
aggressiv och svårförutsägbar stil förlorade han få matcher och steg i popularitet. En höjdpunkt som
det talas om än idag var dödsmatchen mot Wrurrghulmol, Fiskmannen från Tanlidjupet, som Zemos gick
segrande ur. Under sitt sista år på Arenan har han även börjat träna nya rekryter i Ahormals stall.
Trots sin popularitet och framgång försvann han dock plötsligt från Garandors gladiatorstrider. Vad
som hände diskuteras fortfarande. Vissa menar att han dog av sviterna efter en match och att Ahormal
försökt mörka detta, andra menar att någon höjdare från fraktionen köpt honom som livvakt åt sin
familj inför det förestående krigshotet.

  [Garandor]: Garandor
  [San Karpal]: San_Karpal
  [Gero]: Gero
  [Örådet]: Örådet
  [Ir-Sasandro Ahormal]: Ir-Sasandro_Ahormal
  [Arenan]: Arenan