---
author: Ymir
category:
- Awane
- Enbenta
- Folk i Stora Arkipelagen
- Gamlingar
- Makthavare
- Plågor
- Sjöbjörnar
- Strateger
- Tumar-konfederationen
created_at: '2014-08-24T04:18:56Z'
id: mako gaguggo
title: Mako Gaguggo
---
Mako Gaguggo är en politiker och militär inom [Tumar-konfederationen] i centrala [Stora Arkipelagen]. Han växte upp i en familj av pärlfiskare, och avancerade senare i hierarkierna i den nybildade [Handelsunionen] flotta. Trots sitt enkla ursprung lyckades han stiga i graderna, och efter hjältedåd i ett slag mot [Mjini-piraterna] blev han kapten på sitt eget skepp, en före detta piratgalär vid namn [Shakabalu]. Under en lång karriär ombord Shakabalu blev Mako Gaguggo lite av en legend i Arkipelagen, och när han drog sig tillbaka från havet efter att ha förlorat sitt ben till en fallen stormast var hans framtid som politiker redan säkrad, då den nybildade [Fraktionen] hade ett närmast desperat behov av duktiga sjöstrateger. Efter en tid skickades Gaguggo emellertid hem till [Tumar] för att fortbilda sig vid [Marinuniversitetet]. Det hette att [Örådets] delegater hade tyckt att herr Mako saknades teoretisk bildning att backa upp sina resonemang med, men för en man som sällan i sitt liv lyft upp en bok var det hela ett högst impopulärt beslut, och kändes närmast som en påtvingad exil. De exakta omständigheterna bakom hela affären har aldrig klarlagts, men det hela resulterade i en viss bitterhet, och bidrog till Makos stöd till [Paranthor av Tumar] när [Lakritskonflikten] bröt ut, och Tumar hoppade av Fraktionen. Därmed förlorade Fraktionen inte bara Paranthor, en av sina mest populära talmän, utan dessutom sin kanske främste fältherre till sjöss.

Det sägs att Mjini-piraternas respekt för herr Mako var fundamental för den allians Paranthor lyckades mäkla med dem, och med det potentiella hotet av en invasion från Fraktionen eller [Diemedéerna] har hans inflytande i Tumars semi-demokratiska system fort växt. Idag anses herr Mako allmänt vara Tumars tredje man, efter Paranthor och [Rama-klanens] hövdinginna, [Mewanna Ramaogo]. Sina inledande tvivel till trots har han funnit sig en nisch vid Marinuniversitetet, och har plöjt stora mängder gammal sjöfartslitteratur - han anses numera vara en ledande expert på [De blå öarnas furste], ett oändligt långt [oritonskt] epos från 9700-talet, som allmänt betraktas som pekoral av de självutnämnda kulturkännarna på [Lohemo]. Stundtals håller herr Mako även föreläsningar vid universitetet, ofta av extremt anekdotisk karaktär. Men medan han är en gammal man, som gärna skulle dra sig tillbaka och röka pipa och fiska ombord Shakabalu, kallar Tumar-alliansens behov ständigt på herr Mako, som tvingats axla huvudansvaret för byggnation och införskaffande av nya fartyg. Detta har visat sig allt annat än enkelt, givet Tumars något begränsade resurser, men under Makos översyn har varvet i [Ygea Hono] fort rustats upp, och envisa rykten gör gällande att man arbetar på någon ny och märklig skeppsdesign, som kommer revolutionera marin krigföring i Arkipelagen.

Mako är en högrest och kraftig man med en rejäl ölmage. Hans hjässa är kal, täckt av tatueringar, men han kompenserar med ett gigantiskt, krusigt kindskägg som sedan länge grånat. Sjöbjörn som han är klär han sig ogärna opraktiskt, och ger därför ofta ett något rustikt intryck när han enbent stövlar in i Tumars eller Nammadis finare kretsar iförd inmala-byxor, bomullsskjorta och sjömansrock, men han ser till att alltid bära sitt ämbetstecken, ett tjockt jadesigill, om halsen. Han är extremt bombastisk till sättet, gestikulerar vilt när han pratar, och titulerar alla som är ens en dag yngre än honom med 'min gosse', 'tösabit', och dylikt, vilket otroligt nog ännu inte lyckats reta någon inom Tumar-konfederationen till vansinne. Förmodligen är det bara en tidsfråga, men Mako själv skulle insisterat på att en sak som talar för Tumar är att dess politiker inte är lika överspända och lättstötta som de i Örådet i [Garandor].

  [Tumar-konfederationen]: Tumar-konfederationen
  [Stora Arkipelagen]: Stora_Arkipelagen
  [Handelsunionen]: Oritons_handelsunion
  [Mjini-piraterna]: Mjini-piraterna
  [Shakabalu]: Shakabalu_skepp
  [Fraktionen]: Nammadi
  [Tumar]: Tumar
  [Marinuniversitetet]: Marinuniversitetet
  [Örådets]: Örådet
  [Paranthor av Tumar]: Paranthor_av_Tumar
  [Lakritskonflikten]: Lakritskonflikten
  [Diemedéerna]: Sho_Boka_Sham-Ukin
  [Rama-klanens]: Rama-klanen
  [Mewanna Ramaogo]: Mewanna_Ramaogo
  [De blå öarnas furste]: De_blå_öarnas_furste
  [oritonskt]: Oriton
  [Lohemo]: Lohemo
  [Ygea Hono]: Ygea_Hono
  [Garandor]: Garandor