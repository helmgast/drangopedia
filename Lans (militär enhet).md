---
author: Joel
created_at: '2014-01-24T04:05:20Z'
id: lans (militär enhet)
title: Lans (militär enhet)
---
En lans är en term för en militär enhet i feodalsamhällen på Mundana. Denna är i regel främst en administrativ enhet bestående av en riddare med följe. Vanligtvis består den av en tungt rustad ridddare, en aningen mindre eller lika tungt rustad väpnare eller sergeant samt en eller två (icke-stridande) pager eller tjänare åt riddaren. Ofta ingår även två till tre fotsoldater eller bågskyttar, men kan i vissa fall vara så många som nio.

Den exakta definitionen på en lans, samt hur strikt denna följs är varierar mellan olika länder och traditioner.

## Consaber

En sabrisk lans består av en riddare med väpnare och page, samt tre långbågskyttar med stridsvana nog att även fungera som lätt infanteri. Konceptet med lansar tros ofta ha sitt ursprung i Consaber, där det utgör en hörnpelare i organisationen vid uppbådandet av en armé.

## Drunok

I Drunok skiljer man på en "bevingad" lans och en "stående" lans. Den senare är vanligare i de sydligare trakterna och den förstnämnda i de nordliga. Den stora skillnaden mellan dem är vilken sorts soldater som åtföljer riddaren.

En stående lans består av en riddare, hans väpnare och page samt fyra fotsoldater. Två av dessa bär stångvapen (traditionellt bardisaner eller hakspjut) och två är armborst- eller bågskyttar. Samtliga är beridna, även om soldaterna i regel slåss till fots.

En bevingad lans skiljer sig primärt från den stående i det att soldaterna är kavallerister med bågar och lansar. Inte sällan är riddaren och väpnaren något lättare rustade de med, och använder dessutom ibland också bågar från hästryggen.

## Jargien

Då Jargien inte har traditionella riddare utanför ordnarna ser deras lansar något annorlunda ut. En riddare som leder en lans har i regel två eller tre lättare rustade väpnare under sig, rekryterade från legionernas kavalleri, samt pager till riddaren och de väpnare som har råd med dem. De väpnare som anses tillräckligt dugliga av sin riddare kan dubbas och leda en egen lans inom orden, förutsatt att de har råd.

## Mûhad

En mûhadinsk lans kallas *yunsâr*, och består primärt av två relativt tungt rustade [tarkhaner] på bepansrade [mûhadinska fullblod]. Tarkhanerna kan vara en erfaren krigare och hans lärling, eller två jämnstarka vapenbröder. Tarkhanerna är åtföljda av tre eller fyra så kallade [ansârer], medeltungt rustade hus- eller klankrigare med förhoppningar att någon gång uppnå tarkhan- eller [gharbawi]-värdighet, ridande på smärre hästar. Ansârerna bär ofta bågar, men deras primära funktion är antingen att agera medeltungt kavalleri med kortare lansar, eller tungt infanteri med svärd eller yxa och sköld, stång- eller tvåhandsvapen.

Även de beryktade mûhadinska [granascherna] är ofta organiserade i yunsârer. Dessa består av två fullvärdiga granascher som är blodsbröder med varandra, en [Mångalning] eller [Dödsmästare], samt tre till fyra ansârer, [härjare] eller militanta kultister. Samtliga är beridna, antingen på hästar eller kameler, men i regel inte lika tungt rustade som en tarkhan-yunsâr.

## Soldarn

En soldisk riddare är skyldig att ställa upp i krig med en lans bestående av, utöver riddaren själv med page och väpnare, två tunga kavallerister och två tungt rustade hillebardiärer. Även de sistnämnda ska egentligen ha ridhästar, men det är relativt vanligt att de får gå till fots, då de höga kraven på utrustning tär hårt på de flesta riddares börsar redan.

  [tarkhaner]: Tarkhaner
  [mûhadinska fullblod]: Mûhadinska_fullblod
  [ansârer]: Ansarer
  [gharbawi]: Gharbawi
  [granascherna]: Granascherna
  [Mångalning]: Mångalningarna
  [Dödsmästare]: Dödsmästare
  [härjare]: Härjarna