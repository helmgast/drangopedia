---
created_at: '2014-08-28T01:15:34Z'
id: Barandus bärsärkar
links:
  category:
  - Bärsärkar
  - Framgångssagor
  - Legoknektskompanier
  mention:
  - Barandu den Röde
  - Caserion
  - Cragan
  - Erat
  - 'Krassius av Sang-Nubonis'
  - Maulio
  - Merun
  - Rilzak av Tzinans hus
  - Ryttarkriget
  - Vrimzikiel
  - Xanto
  - Zanbazar
title: Barandus bärsärkar
---

Barandus bärsärkar är ett cirka 110 man starkt legoknektskompani, lett av den beryktade och
storvulne barbarkungen [Barandu den Röde]. Fram till helt nyligen var Barandus anhang bara ett drygt
dussin raunländska krigare som tog sold i olika legoarméer i trakterna av [Caserion], men efter
segrar mot [Vrimzikiels upprorshär] fick man förstärkning i form av ett antal avhoppade, mer eller
mindre cirefaliska råskinn. Barandu har gjort det till sin expertis att värva folk ur besegrade
styrkor och fort vinna deras lojalitet, och genom en serie skärsmytslingar och slag man deltog i
under [Ryttarkriget] ledde detta omsider till legokompaniets nuvarande, relativt respektingivande
antal. På vintern 2976 e.D. hängde kriget mellan de rika jargiska provinserna [Maulio] och [Merun] i
luften, och Barandus bärsärkar satte genast kurs ditåt. Väl i [Erat] fann de dock att marknaden för
legosoldater var närmast övermättad, och i hopp om enklare (mindre riskabelt) arbete till bättre
sold bestämde man sig istället för att fortsätta västerut, och ansluta sig till belägringen av det
gordiskt ockuperade [Xanto].

Barandus bärsärkar är en helt beriden styrka som samlar på sig alla hästar de kan och litar till
sina snabba förflyttningar, men inte alla i kompaniet strider till häst. Generellt har man en
förtrupp bestående av raunländska och faliska lätta kavallerister, som sedan backas upp av enstaka
tyngre kavallerister samt kompaniets huvudstyrka i form av tungt rustade fotsoldater. Förtruppen
försöker om möjligt flankera fienden i en kniptångsmanöver, alternativt separera dess formation
genom snabba beridna finter och skytte. Utöver detta har man ingen särskilt utvecklad formation
eller taktik, utan litar helt på den tirakiska varianten att rusa rakt in i striden, svingande ett
stort vapen och vrålande diverse slagord. Ofta svär man vid [Cragan], krigets gud bland många
rauner, såväl som Cirza, Daak och helgonen. Det är förmodligen från dessa stridstjut som kompaniet
fått sitt namn; i själva verket är det bara Barandu själv samt ett antal av hans raunkrigare som
besitter någon kunskap i den ädla konsten att gå bärsärk.

Utöver Barandu är namnkunniga medlemmar i kompaniet Barandus löjtnanter [Zanbazar] och [Rilzak av
Tzinans hus], samt den jargiske före detta byråkraten [Krassius av Sang-Nubonis], som numera är
skattmästare och täckt av barbariska tatueringar.

  [Barandu den Röde]: Barandu_den_Röde
  [Caserion]: Caserion
  [Vrimzikiels upprorshär]: Vrimzikiel
  [Ryttarkriget]: Ryttarkriget
  [Maulio]: Maulio
  [Merun]: Merun
  [Erat]: Erat
  [Xanto]: Xanto
  [Cragan]: Cragan
  [Zanbazar]: Zanbazar
  [Rilzak av Tzinans hus]: Rilzak_av_Tzinans_hus
  [Krassius av Sang-Nubonis]: Krassius_av_Sang-Nubonis