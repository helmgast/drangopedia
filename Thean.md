---
author: Ymir
created_at: '2013-10-18T01:37:18Z'
id: Thean
links:
  category:
  - Platser i Stora Arkipelagen
  - Öar
  mention:
  - Awane
  - Garandor
  - Lohemo
  - Norra alliansen
  - Ogogobo
  - Pambo
  - Phunguwe
  - Shuna
  - Stora Arkipelagen
  - Ta
  - Tainoa
title: Thean
---

Thean är en ö i norra delen av [Stora Arkipelagen], strax nordöst om [Lohemo]. Dess kustlinje har en
stor bukt, en lagun och en djup vik, och dessa tre platser, samt en bördig dal i öns hjärtland, är
traditionella befolkningscentra. Theans norra delar utgör sluttningarna till en stor vulkan, Bakiro,
som med många seklers mellanrum har våldsamma utbrott; det senaste var 9157 ARK, men öns huvudort
Pamboko och mycket av den mänskliga befolkningen i regionen räddades från de pyroklastiska flödena
av en mäktig mur som rests under [Pambo-rikets] dagar, antagligen med magisk hjälp. Theans hjärtland
är kuperat och vindpinat, med terassodlingar längst djupa floddalar. Söder är mer låglänt, med
alluvialslätter som övergår i sandstränder och saltpannor. Av oklar anledning har Thean en något
säregen flora med många taggiga och giftiga buskväxter som försvårar framkomst; det finns en antik
väg genom öns inland men den är svårt förfallen, och under normala omständigheter tar det minst tre
dagar att resa landvägen från öns sydspets till dess norra ände.

Närheten till Lohemo gjorde att Thean tidigt koloniserades av [Phunguwe], men ursprungsbefolkningen
tros ha varit närmare besläktad med [Shuna] än med [Tainoa]. Historiskt var ön periodvis ganska
tättbefolkad och utvecklad, med flera mindre riken och hövdingadömen; de mest berömda är Pambo,
[Ogogobo] och [Ta], som alla, i synnerhet Pambo, har efterlämnat säregen skulpturkonst. Efter att
Thean erövrades av den lohemiska [Norra alliansen] på 7600-talet har den nästan alltid i någon form
ingått i Lohemos maktsfär, och öns hövdingar betalat tribut till furstar på Lohemo eller Jarma. Den
ursprungliga Shuna-besläktade befolkningen är sedan länge utdöd eller uppblandad, och Thean bebos
idag uteslutande av [Awane]. Stammarna från öns nordland, runt Bakiro och Pamboko, är berömda för
sina praktfulla smycken och brudkronor av vulkanglas.

Thean har av hävd rätt att utse två *agba*, talmän, som skickas till Örådet i [Garandor]. En talman
skickas alltid av klanfederationen som styr Pamboko, men så gott som varje gång den andre ska utses
råkar Theans inlands- och sydlandsstammar i mer eller mindre blodig konflikt om vem det ska bli.

  [Stora Arkipelagen]: Stora_Arkipelagen
  [Lohemo]: Lohemo
  [Pambo-rikets]: Pambo
  [Phunguwe]: Phunguwe
  [Shuna]: Shuna
  [Tainoa]: Tainoa
  [Ogogobo]: Ogogobo
  [Ta]: Ta
  [Norra alliansen]: Norra_alliansen
  [Awane]: Awane
  [Garandor]: Garandor