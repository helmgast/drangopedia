---
author: Ymir
category:
- Adelsdamer
- Damarier
- Ensamma föräldrar
- Machiavellianer
- Plågor
- Politiska spelpjäser
- Ätten van Culnar
created_at: '2011-07-27T21:19:11Z'
id: mircalla av orgiva
image:
- Mircalla_av_Targus.jpg
title: Mircalla av Orgiva
---
![Lady Mircallas personliga vapen] Lady Mircalla av [Orgiva] är dotter till furst [Yegor], familjen Van Culnars ökände patriark, och [Ivlis av Altona], hertig [Ivan Dordaros] syster. Hon var juvelen i sin ätts krona när hon giftes bort med [Mark Gahallan] i ett kontroversiellt äktenskap som ätten Gahallan hoppades skulle bidra till försoning med damarierna efter händelserna runt Mircallas mor Ivlis och [Malkom Trevena]. Men Mircalla var viljestark och stolt, och även om hon fogade sig i sin fars vilja kom hon med tiden att uppfattas som en plåga av sin make och dennes far [Tolrune], och äktenskapet blev allt annat än lyckligt, fyllt av upprörda känslor och sönderslitande konflikter (som Mircalla ofta var dömd att gå förlorande ur). Få vet vad de båda egentligen kände för varandra, för de höll noggrant masken utåt, och medan Mark vann ära som en lovande riddare besjöng trubadurerna lady Mircallas svala skönhet. Men ryktena gick ständigt om intrigerna i deras äktenskap och mellan alla inblandade ätter, kulminerande i Marks död för okända angripare. Somliga säger sig vara övertygade om att Mircalla på något vis var inblandad, men andra frågar hur detta vore möjligt, och ytterligare andra påstår sig förfäras av blotta tanken på att anklaga en så fager och sorgsen ung änka för något sådant.

Mircallas äktenskap med Mark resulterade bara i ett enda överlevande barn, sonen [Virgil], idag en begåvad och stilig pojke med lovande framtid, hertig av [Namira]. Furst Tolrune lär dock oroa sig över Mircallas inflytande på sonen, och medan han för tillfället tillåter dem båda att vistas vid hovet i Arlon lär han leta efter möjligheter att slippa ansvara för Mircalla genom att gifta bort henne igen; gärna till någon kontrollerande och förtryckande typ som kan tukta henne ordentligt. Hon är fortfarande ganska ung, mycket vacker och oerhört blåblodig, så att hitta en lämplig make borde inte vara alltför svårt - om det inte vore för att Mircalla kämpar emot med näbbar och klor, och att också [Ruprecht Dordaros] och hans bröder har ett intresse i sin systerdotters öde. Vid hovet finns också Mircallas halvbror [Vigrid Trevena], produkten av just den kontrovers som låg till grund för hennes giftermål, men det är inte klart vad dessa två tycker om varandra, även om många motsägelsefulla rykten cirkulerar.

Lady Mircalla är populär bland damerna och de unga ädlingarna vid hovet, för att inte tala om trubadurerna, men [drottningen] lär inte vara jätteförtjust i henne, och hennes framfusiga, somliga skulle tillägga *lömska*, personlighet har gett henne nästan lika många fiender som hennes fars rykte. Hon är av medellängd, finlemmad och blek med blekblont hår och kalla grå ögon. Under sin sorgetid bar hon svarta klänningar som god sed föreskrev, men har på sistone försiktigt återgått till blått, lila och silverbrokad, som hon tycker om mycket mer. Hon föredrar smycken i silver och vitguld, och bär sällan håret täckt - det gjorde hon inte som gift heller, eftersom denna soldiska tradition aldrig funnits i Damarien.

  [Lady Mircallas personliga vapen]: Mircalla_av_Targus.jpg "Lady Mircallas personliga vapen"
  [Orgiva]: Orgiva
  [Yegor]: Yegor_van_Culnar
  [Ivlis av Altona]: Ivlis_av_Altona
  [Ivan Dordaros]: Ivan_Dordaros
  [Mark Gahallan]: Mark_Gahallan
  [Malkom Trevena]: Malkom_Trevena
  [Tolrune]: Tolrune_Gahallan
  [Virgil]: Virgil_Gahallan
  [Namira]: Namira
  [Ruprecht Dordaros]: Ruprecht_Dordaros
  [Vigrid Trevena]: Vigrid_Trevena
  [drottningen]: Bortaï_den_Fagra