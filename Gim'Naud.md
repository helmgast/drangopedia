---
author: Ymir
category:
- Autonomer
- Heroiska offer
- Hårdingar
- Magiker
- Mortuach
- Själar på vift
created_at: '2012-10-28T07:52:16Z'
id: gim'naud
title: Gim'naud
---
Gim'naud var en blåvit mortuachdrake som levde på de [Norra isvidderna], och vördades av [veddostammarna] där, i synnerhet [Shuganans] folk. Trots att Gim'naud i mångt och mycket var en typisk mortuach, aggressiv, vresig och enstörig, härdad i flammor i [Brännandet av Edron], tycktes den ta veddo under sin vinge i någon mån, och bidrog till att beskydda deras samhälle och berika deras kultur. När [Arkonten] bröt in i Mundanas psykosfär vintern 2976 e.D. var Gim'naud en av tre mortuachdrakar i världens nordvästra delar som omedelbart grep in för att slunga den tillbaka i tomrummet bortom världen. Gim'naud, [Ologdurvak] och [Katha] förlorade emellertid, och alla utom Katha dräptes. Gim'nauds själ försmäktar nu tillfälligt i [Drömmarnas ursprung], och veddofolket lämnades utan en beskyddare mot Arkontens vrede. [Sällskapet] bemäktigade sig Gim'nauds kropp, och har enligt uppgift framställt vapen, rustningar, kongelat och alkemiska mixturer av den, i förberedelse för sitt fälttåg mot världen.

Vulkanen Gim'naud bebodde på isvidderna står nu tom, plundrad av den [Åttonde stammen], men i Shuganans by återfann [Thizara] en liten flicka, [Nalangi], som hittats ensam i vulkanens övergivna salar. Denna flicka är sannolikt Gim'nauds [Drakväktare], men tycktes så bortkommen, förvirrad och sårbar att man beslöt att lämna henne i Shuganans kapabla händer. Varför den store Gim'naud knöt ett band till en så ömklig figur istället för en mäktig krigare är tills vidare ett mysterium.

  [Norra isvidderna]: Norra_isvidderna
  [veddostammarna]: Veddo
  [Shuganans]: Shuganan
  [Brännandet av Edron]: Brännandet_av_Edron
  [Arkonten]: Khazdurnis
  [Ologdurvak]: Ologdurvak
  [Katha]: Katha
  [Drömmarnas ursprung]: Drömmarnas_ursprung
  [Sällskapet]: Sällskapet
  [Åttonde stammen]: Åttonde_stammen
  [Thizara]: Thizara
  [Nalangi]: Nalangi
  [Drakväktare]: Drakväktare