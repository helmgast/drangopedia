---
author: Joel
category:
- Trolltyg
created_at: '2011-02-18T06:23:47Z'
id: bunabali
title: Bunabali
---
[Awanes] ord för arkipelagens inhemska troll, bunabali, är av otydlig härstamning och vittnar om hur gammal övärldens trollstam är. De äldsta nedtecknade berättelserna om bunabali finns i ebhronitiska krönikor och berättar om hur [Iset Azarmisherah] använde inhyrda troll i striderna om [Luberos]. Ebhroniterna verkade väl medvetna om existensen av övärldens röda troll, och inkluderar dem i uppräkningar av Isets trupper utan att fästa någon större emfas vid deras närvaro, "\[...\]och två dussin röda troll av den sort som bebor öarna." skriver [Farváces Sjöfararen] i sin återgivelse av [Slaget om Dazrâ-Mun]. [Keruant Datrabides], den berömda taktikern, ger lite mer information i sin korrespondans med Sardâr [Pterénes]; "En liten men betydande del av motståndet utgjordes av troll, vilka ännu leva och frodas i [Datawna], [Dormelian], [Rêshu] och på [Gero]. Stentyrannen har köpt deras favör med sådana saker de mest eftertraktar, mat, vin och slavar, och de gjorde processen kort med garnissonen på [Djebul-Gaira]."

Trollen har hur som haver funnits i arkipelagen i tusentals år. Vilka deras förfäder var är omöjligt att veta säkert, men det verkar rimligt att anta att de kom till övärlden på tirakernas skepp, ett släkte som traditionellt haft mycket samröre med trollrasen. Det finns tecken på att arkipelagens trollpopulation fordom har varit stor och utbredd, men har med tiden tryckts tillbaka av människornas civilisation. Idag är bunabali få, även om alla arkipelagens större öar har ett mindre antal trollstammar, rör det sig om ett fåtal bosättningar vars invånare oftast håller sig borta från människornas förehavanden.

Arkipelagens troll benämns ofta som röda, något som är aningen missvisande, bunabali har definitivt en hudton som går mer åt bränd lera än vad de flesta bergs- och grottroll har, men röd är den inte. Annars är den största fysiska skillnaden att övärldens troll är påtagligt mindre än exempelvis grottrollen. Arkipelagens lärda män hävdar att detta beror på att trollen under årtusenden fått nöja sig med övärldens begränsade födotillgång och därmed blivit allt mindre av undernäring.

Bunabali är också mer civiliserade än grottrollen, om än aningen mer primitiva än bergstrollen. De lever dock i fungerande stamsamhällen, med hövdingar, präster och en tydlig fördelning av arbetsuppgifter. De är ett naturfolk och livnär sig primärt på jakt och fiske. Kustlevande bunabali är dock så gott som utrotade, och fiskekulturen överlever primärt i form av flodfiske. Ibland händer det att primitiva folkslag i de oländigaste av arkipelagens trakter har handelsförbindelser med bunabali, men ju närmare civilisationen man kommer desto mer fruktar man trollen, och desto mer håller de sig undan. Möten mellan människor och bunabali är annars ovanliga, i mycket sällsynta fall har enstaka troll blivit landsförvisade av sina stammar och hittat jobb som gladiatorer eller livvakter.

Det händer även att konflikter uppstår mellan bunabali och mänskliga samhällen, oftast i dispyter över territorier eller kopplade till trollens brunst under våren. Ett modernt exempel på en sådan konflikt är [Slagen om Wamanju] där lokalbefolkningen på [Aeba] stötte på hårt motstånd från bunabali när man försökte dika ut Wamanjuträsken, hemort för en större trollstam. Öns krigare led i hårda nederlag i flera skärmytslingar och inte ens med förstärkningar från [fraktionen] lyckades man få ett tillräckligt hårt grepp om träsken för att våga föra dit arbetare och påbörja utdikningarna. Situationen fick slutligen lösas på diplomatisk väg.

Ett annat exempel på stridigheter mellan människor och troll är [Lunslakten], där sabrierna, vana vid norra Consabers mycket primitiva troll, led bittert nederlag. Notera dock att [Lun-trollen] med stor sannolikhet inte är bunabali.

  [Awanes]: Awane
  [Iset Azarmisherah]: Iset_Azarmisherah
  [Luberos]: Luberos
  [Farváces Sjöfararen]: Farváces_Sjöfarare
  [Slaget om Dazrâ-Mun]: Slaget_om_Dazrâ-Mun
  [Keruant Datrabides]: Keruant_Datrabides
  [Pterénes]: Pterénes
  [Datawna]: Datawna
  [Dormelian]: Dormelian
  [Rêshu]: Rêshu
  [Gero]: Gero
  [Djebul-Gaira]: Djebul-Gaira
  [Slagen om Wamanju]: Slagen_om_Wamanju
  [Aeba]: Aeba
  [fraktionen]: Nammadi
  [Lunslakten]: Lunslakten
  [Lun-trollen]: Luns_troll