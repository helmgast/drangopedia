---
author: Ymir
category:
- Bångstyriga
- Hedonister
- Härskare
- Kraftkarlar
- Narcissister
- Ärketjockisar
- Ätten Kurvald
created_at: '2011-06-22T03:20:37Z'
id: vidkun vii
image:
- Cermirakrona.jpg
title: Vidkun VII
---
![Kung Vidkuns personliga vapen, och Cermiras riksvapen] Vidkun VII av ätten Kurvald, även känd som Vidkun den Virile är den [sextonde överjarlen] av [Cermira] och ättling i rakt nedstigande led till [Vidkun I], rikets grundare. I sin ungdom var Vidkun en vacker och vältränad man med stor upptäckarlusta och energi som ofta reste runt i världen, ställde till storslagna fester och jakter men åldern har tagit ut sin rätt på denne herre. Numera jagar Överjarlen sällan men intresset för fester, fagra kvinnor och god mat har följt honom genom livet. Vidkun är en väldigt egocentrisk man vars dekadenta tendenser kan vara oroväckande men samtidigt är han skarptänkt, charmig och i egenskap av en sadistisk list som snuvat många ambitiösa män på deras konfekt - om inte annat kan de flesta talas omkull av kung Vidkun när han sätter den sidan till.

Just aptiten på kvinnor är Vidkun speciellt känd för. Trots att hans hustru [Miranda Morgonstjärna] är en fager och klok kvinna som skänkt honom flertalet välskapta barn har Vidkun haft oräkneliga utomäktenskapliga affärer, varav flera resulterat i barn han sedermera erkänt och låtit uppfostra vid hovet, till förtret för både många adelsmän, sin hustru, och sin moder, [Ileana van Culnar]. Medan barnen bestått har älskarinnorna kommit och gått; alla långvariga affärer har drottningen och/eller drottningmodern hänsynslöst sett till att göra slut på, i drottningmoderns fall stundtals på blodiga sätt. Vidkun är den Överjarl med flest barn i landets historia och har inte givit några tecken på att sluta yngla av sig, därav hans välförtjänta epitet. Cermiras överskott på kungabarn har inte bara minskat deras individuella värde på äktenskapsmarknaden och sått svår split i familjen enkom genom de äkta syskonens avundsjuka, det hela görs dessutom värre av Vidkuns tendens till favorisering; Han är stolt över sin äldste oäkta son [Raho Utbygdsjägaren], betydligt mer än han är över sin förstfödde äkta son prins [Valdemar], medan han ohöljt föraktar till exempel [Hilding Harmynte] , och behandlar sina äkta söner [Vitoft] och [Logan] mer eller mindre som luft. Den oäkta dottern [Merlinda Snökristall] är helt skamlöst hans ögonsten. Hon är blott femton, blond och ljuv som en ros och det ryktas att Överjarlens känslor sträcker sig lite längre än faderskapet tillåter. Yngste bastardsonen Tomeran tycks också ha sin faders favör, åtminstone just nu. Familjesituationen vid hovet kan alltså bäst beskrivas som något som inte legat långt efter de värsta av haremsintriger i Mûhad; "komplett vansinne", om man får citera den före detta hovkrönikören [Themzan Valomior]. Faktum är att bastardsonen [Magne den Rådbråkade] avrättades för ett år sedan efter ett påstått förräderi som många påstår att han egentligen var oskyldig till, och att han alltså blev ditsatt för brottet av någon annan. Det råder delade bud på vem - Ileana van Culnar, Hilding Harmynte och rentav lilla Merlinda är populära kandidater, liksom överjarlens äldsta dotter [Petronella Filbunke] och hans skumme gamle bror [Valdemar Jarl]. Även om förräderiet självklart gjorde stackars Vidkun upprörd verkar han inte längre sörja sin son - han har trots allt fler.

Politiskt sett har kung Vidkun följt den linje som hans farfars far, [Otis III], lade grunden för; det vill säga cirefaliervänlig, somliga skulle säga *underdånig,* politik, och cirefaliernas privilegier i riket har ökat under hans tid på tronen. Han har även följt den märkliga tirakvänliga linje [Egis III] påbörjade så därför är tiraker ingen ovanlig syn i Cermira, och upptar rentav en stor del av det kungliga garder. Däremot har Vidkun inte gjort något speciellt för att förbättra de frostiga relationerna med Drunok eller Sanarialliansen utan tvärtom upprepade gånger lyckats förolämpa i synnerhet alviska diplomater - mer genom taktlöshet än medveten ansträngning. Trots att Överjarlen håller sig med en oproportionerligt stor armé har han visat föga intresse för att använda den på omkringliggande länder och områden – men å andra sidan aldrig tvekat hota med den.

Vidkun VIIs närmaste släktingar är:

-   [Miranda Morgonstjärna], hustru
-   [Ivon Morgonstjärna], svärfar
-   [Ileana van Culnar], moder
-   [Yegor van Culnar], morbror
-   [Valdemar Jarl], bror
-   [Rosanna] och [Violetta], systrar
-   Äkta sönerna [Valdemar], [Vitoft] och [Logan]
-   Äkta döttrarna [Petronella][Petronella Filbunke] och [Paulina]
-   Oäkta sönerna [Raho][Raho Utbygdsjägaren], [Vilbur], [Enok], [Hilding Harmynte], [Magne][Magne den Rådbråkade] (sedermera framliden), [Morgan], [Hubert], [Tomeran Halvalven], samt den icke formellt erkände [Caziman av Tivar]
-   Oäkta dottern [Merlinda][Merlinda Snökristall], samt säkerligen många andra han inte vill kännas vid (det är inte ovanligt att flickor av oäkta börd i Cermira får för sig att kungen är deras far)

  [Kung Vidkuns personliga vapen, och Cermiras riksvapen]: Cermirakrona.jpg "Kung Vidkuns personliga vapen, och Cermiras riksvapen"
  [sextonde överjarlen]: Cermiras_konungalängd
  [Cermira]: Cermira
  [Vidkun I]: Vidkun_I
  [Miranda Morgonstjärna]: Miranda_Morgonstjärna
  [Ileana van Culnar]: Ileana_van_Culnar
  [Raho Utbygdsjägaren]: Raho_Utbygdsjägaren
  [Valdemar]: Valdemar_den_Barmhärtige
  [Hilding Harmynte]: Hilding_Harmynte
  [Vitoft]: Vitoft_Kurvald
  [Logan]: Logan_Kurvald
  [Merlinda Snökristall]: Merlinda_Snökristall
  [Themzan Valomior]: Themzan_Valomior
  [Magne den Rådbråkade]: Magne_den_Rådbråkade
  [Petronella Filbunke]: Petronella_Filbunke
  [Valdemar Jarl]: Valdemar_Jarl
  [Otis III]: Otis_III
  [Egis III]: Egis_III
  [Ivon Morgonstjärna]: Ivon_Morgonstjärna
  [Yegor van Culnar]: Yegor_van_Culnar
  [Rosanna]: Rosanna_Kurvald
  [Violetta]: Violetta_Kurvald
  [Paulina]: Paulina_Kurvald
  [Vilbur]: Vilbur_av_Cermira
  [Enok]: Enok_Otadlige
  [Morgan]: Morgan_Oäktingen
  [Hubert]: Hubert_av_Cermira
  [Tomeran Halvalven]: Tomeran_Halvalven
  [Caziman av Tivar]: Caziman_av_Tivar