---
author: Lycan
category:
- De vita svalorna på berget Vostram
created_at: '2012-09-21T09:03:14Z'
id: blancheflor
title: Blancheflor
---
Du har fått berättas för dig att du alltid log som barn. Som en dotter till en Mediator, en kejserlig medlare, växte du upp i en lyxig stadsvilla med många tjänare. Silverdenarer var en leksak som ständigt fanns i dina händer och ditt hår flätades varje morgon med tunna guldtrådar. Dina vackra föräldrar Belicia och Felix uppfostrade dig till att alltid vara medveten om att allting har två sidor. Att föräldrarna själv uppfostrar sina barn är mycket ovanligt bland Jargiens överklass, men som medlemmar av den förbjudna Malgoarith-inriktningen av Daakkyrkan måste de ha tyckt att det var viktigt att du fick deras perspektiv. Malgoaritherna dyrkar inte bara Daak utan även Malgoarh, Daaks motsats. De menar att för att förstå världen måste man ta det goda med det onda. Denna dualistiska världsbild innebär att alltid försöka se saker från minst två olika perspektiv och är totalt förbjuden. I det Jargiska kejsardömet gäller ett perspektiv, Daaks. Detta är det tydliga budskap som Aboraten i Tibara predikar och han är ju som alla vet ofelbar.

Som ensambarn fick du alltid väldigt mycket uppmärksamhet och budskapet om att alltid tänka efter och tänka er ett annat perspektiv gick inte riktigt in. Du blev alltid bortskämd och föredrog ditt eget perspektiv, framför andras. Malgoarh och allt det där intresserade dig föga, men du förstod att det var extremt viktigt att inte berätta för någon om det. Du skäms lite över de gånger du fått dina älskade föräldrar att gå dig till viljes genom att hota om att avslöja familjens hemlighet. Kombinationen av skräck och besvikelse i din fars ögon var svår att se på. Ändå kunde du inte låta bli. Det fanns ju alltid en klänning som du bara skulle ha!

Som Mediator hamnar man lätt i kläm mellan personer långt mäktigare och viktigare än en själv och Kejsar Jargus beskyddande hand över hans Mediatorer dras ibland undan. Familjens hemlighet var känd hos provinsens guvernör och hans kunskapare, men sågs mellan fingrarna då din fader Felix var så uppskattad för sina diplomatiska färdigheter. När Felix råkade förarga en av guvernörens vänner i en gränskonflikt om en vinodling, blottades hans och er familjs tro för inkvisitörerna och det dröjde inte länge innan bålen stod redo. Flammorna slickade raskt i sig dina föräldrar och där stod du.

Du misstänkliggjordes aldrig under förhören och som en sista tjänst till dina föräldrar såg guvernören till att du fick leva. Så, vart skickar man en föräldralös dotter till en avrättad statsfiende? Ett avlägset kloster så klart och vilket skulle vara lämpligare än Gran Vostram i änden av Tarkas-öknen. Du är väldigt stolt, men för Daaks inkvisition böjer alla människor sitt huvud. Alla verkar tro att du plågades svårt av malgoarither och tycker väldigt synd om dig. Du har aldrig riktigt berättat sanningen (att du levde ett bortskämt lyxliv), utan har lätt för att spela ut tyck-synd-om-mig kortet

Under den första resan till Vostram lärde du kännna fem andra unga noviser, fyra var resekamrater och den femte en märklig flicka ni träffade i ett avlägset munkkloster. Tidigt i er vänskap snubblade ni över Den Stora Händelsen. Ni blev därigenom indragna i en serie händelser som prövade er nyvunna vänskap och utsatte er för svåra utmaningar. Ni gick triumferande ur prövningen och därefter har er krets präglats av en mycket stark intern lojalitet.

**Personlighet** Du gillar att ha kontroll över dina vänner, helst på ett sätt som inte märks. Förutom detta så tänker du ofta på hur människor ser ut och gillar att prata om det. Däremot avskyr du att prata om dina historia och om du blir pressad så mumlar du mest något om att det var hemskt. Du ogillar när människor velar och vill helst att beslut skall tas snabbt. Från din uppfostran är du van vid att känna djup lojalitet och trots att människor kan uppfatta dig som egoistisk, så skulle du aldrig bryta ett förtroende.

Relationer

[Mirella]

De flesta jargier kan vara ganska rasistiska mot zhaner, men som Malgoarith måste man se bortom sådant. Du skulle ranka henne som näst vackrast av vännerna efter dig, vilket gör att hon känns som något av en konkurrent. Samtidigt är det något som gör henne intressant. Du är tveklöst smartast i gänget och Mirella känns som nummer två. Ni kan ha en ganska hård jargong, men det brukar alltid vara med glimten i ögat. Ibland undrar du om hon egentligen hatar dig eftersom du varit malgoarith. Du är osäker, men gissar att hon med sin skolning känner till att dina små ärr på lillfingrarna är från en malgoarithisk rit.

[Juliana]

Även om Juliana är en självskriven del av ert lilla gäng, så tycker du att hon kan vara lite väl klängig. Du önskar att hon vore lite mer självständig. Ni delar båda synen på vad som är viktigt i livet och du tycker att hennes utseende är korrekt men lite tråkigt. Hon har inspirerat dig i termer av yrkesval och du börjar luta åt att kanske bli Daakpräst, som hon drömmer om. Om hon bara inte ville tjata så mycket och vara så efterhängsen.

Din bästa vän är syster [Alaisina], hon är alltid vänlig mot dig och är den enda du känner dig riktigt trygg och accepterad tillsammans med. Förmodligen för att du skulle gissa att hon är den som mist konkurrerar med dig i termer av skönhet. Ibland kan den lättsamhet som uppstår tillsammans med henne göra dig nervös, tänk om du skulle glömma bort dig, säga något man absolut inte får säga. Detta kan göra att du ibland är lite tystlåten och sluten mot henne, eller när det är som värst, rent utav undviker hennes sällskap. Du har märkt att Alaisina reagerat negativt på det, och hon har blivit lite kylig och distansierad på sistone. När det verkligen gäller ställer hon dock alltid upp, och då påminns du om vad som gör er till så bra kamrater.

[Beatrix]

Du gillar Beatrix, hon är reko. Du kan dock inte i ditt sinne förstå varför en kvinna skulle vara intresserad av stridkonst och kan inte låta bli att ge henne skämtsamma gliringar för hennes okvinnliga fysik och peta eller knipa henne i musklerna. Hon brukar alltid flina lite åt detta och gillar själv den typen av skämt. En okomplicerad och god vän helt enkelt.

[Castellosa]

När du först såg henne tänkte du genast på mystiska malgoaritmässor i dunkelt ljus där kvinnor i långa kåpor slängde med sitt långa hår. Åh, vad hon var vacker! Hon var den första kvinna du inte känt avund eller konkurrens av utan en ren, varm förälskelse. När du fick reda på att hon dött kändes det som att du skulle dö själv. Du längtade så efter att få prata med de andra om detta, men ni har alla varit upptagna av sysslor att ni inte fått tid att ses ännu. Alla var så vackra på hennes begravning! Dock verkade priorinnan Esclarmondas kläder lite slarviga. Hur kan man gå till en begravning så där. Ingen annan märkte säkert det, men du har ett öga för människor klädsel!

  [Mirella]: Mirella
  [Juliana]: Juliana
  [Alaisina]: Alaisina
  [Beatrix]: Beatrix
  [Castellosa]: Castellosa