---
author: Ymir
category:
- Besjälade varelser
- Fornfolk
- Krokoliskliknande varelser
created_at: '2013-02-28T11:43:44Z'
id: ödlefolket
title: Ödlefolket
---
Ödlefolket är en gåtfull ras av [Reptilmän] som tycks härröra från djunglerna och träsken bortom [Ansale-Idon]. De tros av de lärde, baserat på [Yelû-skrifterna], ha varit [Kamorfernas] tjänare i forntiden, eller rentav ha skapats av dessa, men kastade av sig oket och byggde en egen relativt storslagen civilisation i västerlandet. Med tiden kom ödlefolkets stadsstater i konflikt med det växande [Menon-Aun], och en serie krig genom historien avslutades omsider i en osäker fred som kom att vara i många sekler, präglad av ömsesidig misstro och rivalitet. För omkring tusen år sedan lyckades österlandets [Ghordvärgar] spela ut ödlefolkets stadsstater [Mayub] och [Kila] mot [Ansale-Idon], en konflikt som permanent försvagade båda makterna till dvärgarnas fördel, men draken [Syantecaran] hade usurperat hela Menon-Aun, och med den kraften kunde ingendera fraktionen i längden mäta sig. Det tros nu av de lärde i [Corinth Mundana] att merparten av ödlefolkets släkte fallit under Syantecarans kontroll, i en mer eller mindre hängiven allians med Menon-Aun, och att enstaka isolerade samhällen som hållit sig undan istället tagits över av kamorferna, eller av de slumrande, vredsinta mortuachdrakar som ödlefolket enligt legenderna sett som sin uppgift att vaka över. Och kraftfulla ödlemän i aunuriskt smidda rustningar ingick mycket riktigt i de västerländska styrkor som nyligen anföll [Mûhad] på bred front, och endast med nöd och näppe drevs tillbaka.

Ödlefolket har i sina egna samhällen ett komplext kastsystem som individer tycks födas in i och sedan endast med svårighet kunna lämna. En intressant egenskap är att ödlemän tycks byta utseende över tid när deras sociala status förändras; ju mäktigare en individ är, desto större tenderar den att vara rent fysiskt (vilket också är ett påtagligt element i ödlefolkets bildkonst). Ödlefolket är inga mäktiga magiker, olikt kamorferna, och har ingen utvecklad magiteori, däremot står astrologi, spådom, schamanism och totemism högt i kurs, och prästkastet är mycket inflytelserikt; legender hävdar att ödlefolket lärde sig att läsa stjärnor och rista bildskrift av fiskmän från stjärnorna (vilket somliga tror helt sonika är en referens till [Coomarorna]. Lång kontakt med zhanisk, aunurisk och dvärgisk civilisation har lett till relativt avancerad smideskonst och ingenjörskonst, men olika typer av stenmaterial tycks alltjämt värderas högt av ödlefolket, och många krigare använder fortfarande obsidianklubbor och morbida masker av halvädelsten.

  [Reptilmän]: Reptilmän
  [Ansale-Idon]: Ansale-Idon
  [Yelû-skrifterna]: Yelû-skrifterna
  [Kamorfernas]: Kamorferna
  [Menon-Aun]: Menon-Aun
  [Ghordvärgar]: Klan_Ghor
  [Mayub]: Mayub
  [Kila]: Kila
  [Syantecaran]: Syantecaran
  [Corinth Mundana]: Corinth_Mundana
  [Mûhad]: Mûhad
  [Coomarorna]: Coomaror