---
author: Ymir
category:
- Barbarer
- Folk Inalea knullat
- Härskare
- Imperialister
- Raunlänningar
created_at: '2011-08-16T15:16:07Z'
id: jahangir
title: Jahangir
---
Jahangir var en ambitiös raunländsk hövding som kom att stiga till den upphöjda positionen av storkhagan över [Den silverne ökenvargens hord], förmodligen genom blodiga krig långt ute på stäpperna, där de gick resten av världen förbi. Likt många andra khaganer drömde han om att upprepa [Tarbatais] stordåd och ena raunerna och erövra världen, men visade sig mer beredd än de flesta att faktiskt omvandla denna dröm till handling, och slöt ett förbund med [Den eviga vindens] storkhagan [Uriangkathai khan Orkhon] om att gemensamt anfalla Consaber. De gjorde så år 2968 e.D. med härkrafter så stora att deras like inte skådats från stäpperna på många sekler, men Consabers arméer lyckades stoppa dem i Tokryn-passet i norra Tokon, främst genom fördelaktigt utnyttjande av terrängen och sin allians med drakar, vars eld spred stor förödelse bland raunerna.

Både Uriangkathai och Jahangir hade lärt av sina misstag när de fem år senare [föll över Drunok]; dels hade de nu en invasionsväg utan berg eller andra hinder, dels hade de, via alliansen med Móroga av Utmark, en drake på sin sida. Uriangkathai hade fått det mesta av skammen över den tidigare förlusten, och den yngre och karismatiske Jahangir hade vid det här laget lockat till sig många nya krigare och klaner, till den grad att hans hord var lika stor som Den eviga vinden. Jahangir var dock, till skillnad från Uriangkathai, blind för världens dolda ting och bakomliggande intriger, och detta stod honom dyrt. Han mördades i sin bädd, på höjden av sin framgång, av en drunokisk flicka han tagit som slav; i själva verket var hon drakväkterskan [Inalea], som utan misskund sände Jahangir till hans förfäder. I maktvakuumet som nu uppstod drog sig Den silverne ökenvargen tillbaka till stäpperna och höll flera gånger på att splittras i interna maktstrider, men khaganen [Güyug] av det [Gyllene baneret] höll skickligt horden samman i väntan på att man skulle kunna enas om en ny ledare. Güyug försökte medla mellan de olika fraktionerna, men detta kostade honom omsider hans liv, när den store [Hadantabur], förr en huskrigare under Jahangir, tog makten.

  [Den silverne ökenvargens hord]: Den_silverne_ökenvargens_hord
  [Tarbatais]: Tarbatai
  [Den eviga vindens]: Den_eviga_vindens
  [Uriangkathai khan Orkhon]: Uriangkathai_khan_Orkhon
  [föll över Drunok]: Ryttarkriget
  [Inalea]: Inalea_thal_Astran
  [Güyug]: Güyug_khan_Irgen
  [Gyllene baneret]: Gyllene_baneret
  [Hadantabur]: Hadantabur