---
created_at: '2014-11-28T04:06:27Z'
id: Nidvinter
links:
  category:
  - Artefakter
  - Svärd
  mention:
  - Chahariska
  - Yanan bet Akim
  occurrence:
  - Kortsvard_thz.jpg
  - Nidv_thz.jpg
title: Nidvinter
---

Som den småväxta unga dam hon var besatt Thizara ingen vidare muskelstyrka, och det ålderdomliga
Celancald-svärd som Nicoz givit henne låg ännu ganska tungt in hennes hand. Hon kände upprymdhet
blandas med oro inför kriget, och vissa bittra erfarenheter av närkamp vägrade låta sig ignoreras.
Hennes svärd var ett uppenbart vackert hantverk, men det skulle inte vara henne till hjälp mot en
rustad fiende, det visste hon, och det mest förtretliga av alltihop var att så många av hennes
vänner besatt säregna vapen, i vissa fall med klingor som utan tvekan och utan möda kunde genomborra
metall.

Trots att Thizara inte delade sina alvvänners förmåga att leva och röra sig i naturen saknade hon
inte andra fördelar, något hon under resans gång flitigt använde sig av. Gammal-som-tiden var
givetvis betydligt mer bevandrad inom andeplanet och schamanismens konst, men Thizara hade en talang
varken han eller någon annan varelse på Mundana dessförinnan visat prov på. Hon brukade sin gåva för
att kroppsligen förflytta sig genom andeplanet och reste till Marek Pomian. Med sig förde hon
penningväxlar och en avsevärd skatt i ädelstenar, och i utbyte mot dessa bad hon magikerna på
Szarezcelan-akademin att binda kraftfulla förtrollningar till det Celancald hon bar. Och där lämnade
hon svärdet i magikernas vård, för processerna hon begärt skulle ta lång tid att utföra.

Thizara hann aldrig använda sitt svärd under krigets gång. Caserion var avlägset, och att hämta
svärdet fanns det inte tid till. Hon råkade ändå bara i strid ett fåtal gånger, åtminstone
kroppsliga sådana, och bar då en av de dolkar som tillhört den ökände kamorfen Ni'hârmá. Men då
stormen bedarrat och hennes värld fullständigt rämnat, när hennes första kärlek tagits ifrån henne
och hennes själ vänt sig mot sig själv, i det ögonblicket återvände Zerem från Marek Pomian, och med
sig förde han ett svärd hon inte längre ville röra. Hon var trött på döden, trött på strid, trött på
att släcka liv, men det arvet var ändå hennes. Så drog hon sitt svärd och kallade det Nidvinter,
till minne av den tid då så många saker tagits från henne.

Nidvinter är till formen ett Celancald av klassisk Falisk modell. Det var gammalt innan det kom till
Thizara, men ännu både smidigt och vasst, med en ypperlig balans. När svärdet efter kriget
återbördats till henne uppvisade dess egg onaturlig skärpa. Thizara var ovillig att pröva sitt
svärd, och just hur djupt Nidvinter förmår hugga vet hon ännu inte. Metallen är matt och spräcklig
av frostmönster, och ett svagt moln av iskyla står ständigt runt klingan.

Thizara hann aldrig använda svärdet på allvar under kriget, och det tog ytterligare ett och ett
halvt år innan hon åter såg strid. Då tog hon å andra sidan igen avbrottet ordentligt, bland annat i
en duell mot en annan elev, som slutade med att Thizara rände Nidvinter genom buken på sin
motståndare. Även om ingen ännu dött för dess klinga förblir svärdet ett redskap avsett att döda,
och av allt att döma kommer dess framtida offer bli varse det.

Sentida historia
----------------

Efter sina öden och äventyr i Västlanden kände Thizara att hon var redo att skiljas från Nidvinter,
och gav det i gåva åt [Yanan bet Akim], en ung, stridslysten själ brinnande av potential som Thizara
ville nära. Yanan kunde inte drunokiska eller cirefaliska och hade svårt att uttala Nidvinter, och
döpte därför senare om svärdet till Sâdrâzaya, från två ord på [chahariska] som betyder "fara" och
"vinter". Det återstår att se vad svärdet kommer att uträtta i Yanans händer.

![Nidvinter]

+--------+---------+--------+--------+--------+--------+--------+--------+--------+--------+--------+
| Svärd  | Hu      | Kro    | Stic   | STYK   | Fattn  | BRYT   | SI     | Längd  | Vikt   | Pris   |
|        | ggskada | sskada | kskada |        |        |        |        |        |        |        |
+:=======+=========+========+========+========+========+========+========+========+========+========+
| Nid    | H+      | K+2    | S+Ob3  | 7      | 1H     | 12     | 3/5    | 95 cm  | 1,0 kg | \-     |
| vinter | Ob4T6\* |        | T6+2\* |        |        |        |        |        |        |        |
+--------+---------+--------+--------+--------+--------+--------+--------+--------+--------+--------+

*\*Magi: Nidvinter är rent tekniskt ett multipelt demoniskt aggregat; tre separata daimotropiska
entiteter är fjättrade i svärdet och upprätthåller dess magi. Den kraftfullaste entiteten i svärdet
är en demon av tredje rangen (namn än så länge okänt), som vidmakthåller en ständigt aktiverad
Skärpa-effekt på två magnituder. De övriga två demonerna är båda av första rang; den ena väver
kontinuerligt en köldformel så fort klingan dras från sin skida, och den andra en första magnitudens
Blödningseffekt, som aktiveras så fort vapnet skär i kött (svårigheten är Ob4T6 mot artefaktens
magiska färdighetsvärde på 16).*

Det Cirefaliska kortsvärd Thizara bär är ett vapen av liknande modell som den Cirefaliska
svärdstypen Celancald. Det är ett eneggat, lätt vapen av god kvalitet, drygt två fot i längd, smitt
av mästersmeden Drezdan i Marek Pomian. Parerstången är s-formad och hjaltet något krökt, likt på en
Mûhadinsabel. Skälet till denna något ovanliga formgivning är dock okänd.

Thizara har fått svärdet i present av Nicoz, och genom flitig träning med det har till och med
Thizara fått något som vagt kan liknas vid armstyrka. På senare tid har hon dock lagt svärdet på
hyllan, och föredrar istället att bemöta verkligt fientliga situationer med svärdet Nidvinter.

![][1]

+--------+---------+--------+--------+--------+--------+--------+--------+--------+--------+--------+
| Svärd  | Hu      | Kro    | Stic   | STYK   | Fattn  | BRYT   | SI     | Längd  | Vikt   | Pris   |
|        | ggskada | sskada | kskada |        |        |        |        |        |        |        |
+:=======+=========+========+========+========+========+========+========+========+========+========+
| Kor    | H+      | K+1    | S+O    | 6      | 1H     | 14     | 2/3    | 63 cm  | 0,7 kg | \-     |
| tsvärd | Ob1T6+2 |        | b1T6+2 |        |        |        |        |        |        |        |
+--------+---------+--------+--------+--------+--------+--------+--------+--------+--------+--------+

  [Yanan bet Akim]: Yanan_bet_Akim
  [chahariska]: Chahariska
  [Nidvinter]: Nidv_thz.jpg "Nidvinter"
  [1]: Kortsvard_thz.jpg "Kortsvard_thz.jpg"