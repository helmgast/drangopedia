---
created_at: '2014-01-20T07:03:31Z'
id: Eumos krigsmakt
links:
  mention:
  - Aome
  - Apsaror
  - 'Asw''tala'
  - Baiyun XXI
  - Belu
  - Belus bossar
  - Boss Obtabo
  - Darfana
  - Edron
  - Himmelsbergens munkar
  - Kriget om den silverne tronen
  - Mbinguni
  - Måntårarna
  - Nahima
  - Tarkhaner
  - Tawal Tega
  - Toktamish
  - Vestaler
  - Zhaner
  - Ziu
title: Eumos krigsmakt
---

I forna dagar, när Sung stod på sin höjdpunkt, uppbar staden stora och fruktade arméer som länge
stod emot både [Ziu] och [Edron]. Men denna tid är långt svunnen, och trots en krigisk historia
finns inga nästan inga professionella soldater idag i Eumo. Befolkningen litar på sina egna
stamkrigare, eller i bästa fall lokala miliser, för att försvara dem mot hot, och blodiga fejder och
plundringsräder mellan olika fraktioner inom Eumo är vardagsmat. Egentligen bör man därför i fallet
Eumo snarare tala om flera *krigsmakter* än en krigsmakt; endast vid stora yttre hot har
Sungmunkarna någon chans att ena områdets brokiga flora av krigare till en samlad här, och det är då
en illa organiserad och odisciplinerad styrka. Likfullt har man flera gånger tack vare landets
geografi och stammarnas uråldriga förbund med naturandarna med samlade krafter lyckats avhysa
mäktiga inkräktare, och det tycks allt mer som att detta är utmaningen man återigen står för inom en
nära framtid, då [Toktamishs] nomadhär i Summag växer sig allt större och mer hotfull för var dag
som går.

Truppslag 
---------

### Stamkrigare och nomadkrigare 

Grundstommen i alla eumoiska konflikter är stammarnas egna krigare. Dessa är sällan, om någonsin,
heltidskrigare, utan bara starka och vapenföra individer som mobiliseras vid behov; däremot kan de
lätt bli ganska många. Stamkrigare är i regel dåligt utrustade och inte särskilt disciplinerade;
deras primära intresse är att vinna personlig ära och ta makabra troféer från döda fiender, till ära
för sin stam. Träningen för dessa stamkrigare har en emfas på dueller, som av tradition är ett sätt
att lösa lokala tvister, och medan en stamkrigare som överlevt många sådana tvekamper inte sällan är
en ärrad och fruktad kämpe, är han ofta också dålig på att samarbeta med andra utanför sin egen
stam. Bland nomader och djungeljägare är andelen vapenföra särskilt hög då deras liv är hårda och
kräver mycket jakt- och stridsträning, och dessa är också ofta bättre organiserade än andra
stamkrigare, skickliga på räder, gerillakrigföring och avståndsvapen. I synnerhet de [zhaniska]
nomadkrigarna är en viktig resurs, då de med sina ryttarbågar och hästar skyddar Eumos handelsleder
i öster.

### Milismän 

Enligt ett gammalt avtal med Sung måste alla städer i Eumo hålla sig med en milis som tränas av
Sungmunkarna eller någon dessa har utsett. Alla släkter i staden måste skicka åtminstone en man
eller kvinna till milisen, men det är tillåtet att betala någon för att ställa upp i ens ställe.
Milismän ges en hyfsad sold och gratis mat och bostad i stadens baracker, men måste infinna sig för
träning minst en vecka i månaden, och ställa upp om Sungmunkarna eller stadens ledare kallar till
uppbåd. Många milismän använder sin övriga tid till att tjäna som stads- eller karavanvakter, men
andra föredrar att hjälpa släkten med dess vanliga göromål, så det varierar stort hur skickliga och
stridsvana milismän är. Därtill finns en utbredd korruption som tenderar att få milisträningens
kvalitét att sjunka stadigt så fort Sungmunkarna vänder ryggen till. I [Belu] har det rentav visat
sig vara dödligt farligt att ställa upp som milistränare, då de olika [bossarna] och [Tawal Tega]
bråkar om inflytande över milisen och försöker köpa befälhavarnas såväl som tränarnas lojalitet; sju
tränare, inkluderat en Sungmunk, har dött under mystiska omständigheter i Belu bara hittils i år.
Asawisternas byar i öster har egna lagar som tvingar varje vuxen man att äga och kunna hantera ett
vapen, då man ständigt fruktar räder och övergrepp från mûhadinerna på andra sidan bergen.

### Legosoldater 

Hammaren i Sungs eget försvar, om milisen kan sägas utgöra städet, är de legosoldater som lejs av
dels Sungmunkarna, och dels de rika \[\[Aome\|\|-släkterna i staden. Dessa är framförallt amazoner
från [Mbinguni]-stammen, kamelberidna [Darfana]-krigare, och enstaka landlösa zhaniska [Tarkhaner].
Mbinguni och Darfana har en medfödd respekt för Sungmunkarna och anses generellt väldigt pålitliga;
för i synnerhet Mbinguni är det en stor ära att ha tjänstgjort en del av sitt liv i Sung. Men
likfullt fordrar de betalning, vilket gör dem till en ganska dyr styrka som endast kan finansieras
tack vare beskattningen av karavantrafiken. Mbinguni är extremt vältränade och disciplinerade och
sätts in där de behövs; på sistone har de ofta fått förstärka stadsvakten i det allt oroligare Sung.
Darfana är skickliga ryttare och ökenkrigare, och används primärt för att beskydda handelslederna
kring staden. Även i Belu är läget allt mer spänt, och bossarna har kompletterat sina egna råskinn
med diverse tredje klassens legosoldater, till exempel det tidigare rövarbandet [Måntårarna], som nu
tjänar [Boss Obtabo], åtminstone tills någon betalar mer.

Eumos smala lycka är att landet numera har få fiender; de två mäktiga grannarna Momolan och Mûhad är
alldeles för upptagna med sina rivaliteter mot varandra, och Mûhad har en dödlig ärkefiende i
Jargien som upptar all dess uppmärksamhet. I denna situation kan Eumos krigsberedskap emellertid
sägas ha blivit *sämre* än förut; Sungmunkarnas kontroll över området är inte så stark som den förr
periodvis varit, och detta och ökande interna splittringar kan göra det svårt att organisera stora
arméer om nöden skulle kräva det. De hot som trots allt finns mot Eumo, i synnerhet [Toktamishs]
nomadkrigare, tycks därför allvarliga för var dag som går.

Stamkrig 
--------

Eumos stammar kan börja fejda för minsta lilla; Sungmunkarna försöker ofta medla men det hjälper
bara ibland. Typiska orsaker för ett småskaligt stamkrig är bråk om jordbruks/betesmarker,
fiskevatten eller jaktmarker, bråk om vem som ska få äran att underhålla en specifik helgedom, att
någon anklagar en medlem av en annan stam för att ha förhäxat dem med magi, att någon stulit något
från en annan stam, skändat eller mördat en man eller kvinna, eller på annat sätt betett sig som ett
as. Om man inte kan göra upp i godo eller genom en duell, eller den rivaliserande stammen vägrar
erkänna sin skuld, är det inte ovanligt att incidenten blossar upp till ett stamkrig, vilket ordet
till trots normalt är en konflikt mellan specifika byar/grupper inom en stam mot motsvarande inom en
annan stam. Begreppet kan ses som en artefakt från tiden då Eumo befolkades av en mångfald av små
stammar, och inte dominerades av de stora konfoderationer som finns idag.

Ett traditionellt stamkrig går till så att man mobiliserar sina krigare och marscherar ut på ett
lämpligt fält för att möta varandra; ofta försöker man undvika att döda fienden, då detta medför
ytterligare framtida konflikter i form av blodshämnd. Eumos stamfolk hatar dock inte sällan sina
grannar mer än de gillar att leva, varvid man redan för årtusenden sedan avancerade bortom denna
ursprungliga form till något mer raffinerade taktiker. [Nahima]-stammen som dominerade Belu fordom
pionjerade detta genom påfundet att man kunde angripa en fientlig stams bosättning om natten utan
att först förklara krig, vilket ledde till sällan skådad blodsutgjutelse. Efter att en konfederation
av stammar gjort slut på Nahima har alla sedermera tagit upp denna taktik, och alla byar som är
tillräckligt paranoida håller sig numera med vaktposter om natten, och gärna en mindre palissad
eller ett rejält dike. Detta gjorde återigen räder direkt mot fientliga högsäten mindre effektiva,
och dagens eumosiska stamkrig kännetecknas framförallt av skärsmytslingar där man gillar fällor och
ligger i bakhåll för varandra, gärna i terräng där man fort kan dra sig tillbaka om fienden är för
stark. I sådana strider kommer den sida som har det bättre läget i regel försöka bombardera fienden
med pilar och kastvapen medan fienden antingen försöker komma dem in på livet eller komma i skydd.
Om närstrid uppstår blir den ofta ganska blodig, då krigarna är entusiastiska och ivriga att ta
troféer, men ofta inte särskilt skickliga. Stamkrig tenderar att avslutas ganska fort, då förlusten
av bara ett fåtal krigare är ett hårt slag mot allt utom de mäktigaste stammarna, och dödligheten i
sårfeber är hög. Den förlorande sidan betalar då en mindre tribut och ödmjukar sig så mycket som
situationen kräver; det är en skam, men inget som inte kommer vara glömt bort om fem år så länge man
lyckas göra bättre ifrån sig i nästa stamkrig. Den enda situation där stamkrigen då och då kan bli
rejält destruktiva är då de leder till en kedja av blodshämnder som drar in allt fler av grupperna
inom en stor stam. I dessa situationer griper Sungmunkarna in och försöker återställa freden med så
mycket våld, hot eller diplomati som krävs; senast detta hände var under [Kriget om den silverne
tronen] mellan [Asw'tala] och en stor del av [Aome], som var nära att söndra hela Eumo, men
stoppades i sista stund av att [Aomekonungen] övertalades att avsäga sig sin tron och gifta bort sin
son med Asw'tala-ledarens dotter. Aomekonungen blev sedermera en av [Himmelsbergens munkar].

Doktrin och tradition 
---------------------

Sungmunkarna är väl medvetna om att Eumos potentiella härmakt är mycket sämre organiserad än alla
potentiella fiender; därtill har man färre hästar och andra riddjur. I historiska krig mot Mûhad och
Momolan har man litat på gerillataktiker, där man genom räder och bakhåll försökt sinka fienden, och
undvika regelrätta fältslag. Eumosiska krigare är i regel lätt rustade, men uthålliga, goda
vildmarksmän och skyttar, så denna strategi faller sig väldigt naturligt för dem. Ett sekundärt
element i Sungmunkarnas strategiska visioner har varit att alla fasta bosättningar ska vara
försvarade av en milis och en försvarsmur eller skyddsvall, som man kan dra sig tillbaka bakom efter
en avslutad räd. Även om en hel del byar idag har sådana skydd är de inte alls så talrika, och
beredskapen så god, som Sungmunkarna kanske hade velat, varvid terrängen för närvarande tycks förbli
deras bästa vän. Men det är ingen dålig allierad; själva jorden i Eumo tycks hata inkräktare. Genom
historien har fientliga styrkor begravts av sandstormar, jordskred och till och med laviner, gått
vilse i djunglerna, gått ned sig i träsken, svultit ihjäl i Ressi och blivit slukade av Summags
demoner, i stort sett lite för ofta för att det ska vara en slump. Eumos befolkning har av hävd en
skräckblandad respekt för naturen, och i myterna påstås det ofta att den som kränker dess enkelhet
och balans ska gå ett bittert öde till mötes. I praktiken är det kanske inte så enkelt, utan snarare
så att Sungmunkarna och lokala stammars schamaner genom årtusendena skaffat sig vissa förbund med
landets andar, som i vissa fall kan användas för att motarbeta inkräktare på subtila men effektiva
sätt. Betydligt mer påtagligt är det faktum att Sungmunkarna ibland åkallar demoner och mystiska
elementarnymfer kallade [dakiner] och [apsaror] till sin hjälp om de befinner sig i verkligen fara.
Sådana väsen, om än långt ifrån osårbara, besitter kraftfulla förmågor och kan rätt använda ställa
till med stor oreda.

Till försvar mot plundrande nomader, som oftast har fördelen av snabba riddjur, litar man i Eumo av
hävd på att skicka varningar till sina grannar med vårdkasar, löpare eller rentav andeväsen, och
sedan invänta fienden antingen i skydd bakom murar eller i fördelaktig terräng. På samma vis skyddar
man sig i kustbosättningar ofta mot piraträder genom att upprätta en enkel befästning där man kan
söka skydd med sina viktigaste ägodelar; lokala Sungmunkar har lett byggandet av sådana befästningar
över hela Eumos kust. Om man känner sig starka nog (fiskare är tyvärr sällan de främsta av Eumos
krigare) kan man sedan rusa ut och möta fienden. Mot en stor, organiserad fientlig styrka är
Sungmunkarnas filosofi för närvarande att man inte kan låta Sung bli belägrat, då rikets
karavanbaserade ekonomi är illa rustad för det, utan förr eller senare måste möta fienden i fält.
Man satsar då på att utmanövrera fienden med zhanernas och darfanas kavalleri och lätta fotsoldater
med kastvapen och bågar, och utser en stridserfaren Sungmunk att leda varje grupp om 100 krigare, då
Sungmunkarna är de enda som alla i hären kommer respektera tillräckligt för att axla ledarskapet.
Mot fientligt kavalleri låter man miliskrigarna forma en sköldmur, flankerade av det bästa infanteri
man kan uppbåda. Det är inte Mundanas bästa armé, men krigarna marscherar under sina stammars
totempålar och med krigarmunkarna, magimästarna och deras utomvärldsliga allierade vid deras sida är
moralen god, och Eumos eklektiska härmakt förhoppningsvis tillräcklig för att ta hem segern.

Utrustning 
----------

Området Eumo med omnejd saknar central styrelseform och det enda som egentligen håller samman det
som rike är befolkningens lojalitet gentemot munkarna i Sung. Respekten dessa åtnjuter för sin
visdom och kunskap sträcker sig vida förbi de barriärer religion och folkslag utgör. Förutom
Beludalen och de tre städerna i trakten består riket av självständiga stammar. Relationerna med
Mûhad och Momolan är tämligen goda, och i synnerhet de sistnämnda skulle antagligen skydda Eumo mot
yttre hot – de är lika beroende som Eumo av att karavanhandeln fortskrider. Armé Militärmakten i
Eumo bygger på att befolkningen ansvarar för sitt eget försvar. I huvudstaden Sung är det de
legendariska krigarmunkarna som skyddar invånarna, men det finns även stamkrigare som skulle kunna
bistå i försvaret. Dessutom skulle antagligen magimästarna göra sitt bästa för att medverka i kampen
mot inkräktare. Guldgrävarstaden Belu styrs av de tre släkterna Lanell, Obtabo och Yuwbinay. De
upprätthåller sin makt genom att hålla sig med lojala krigare som till vardags driver på arbetet i
gruvorna eller bevakar familjemedlemmarna. I Djungelstaden Dhuk råder stor splittring mellan
schamankvinnan Fenyanes underhuggare, lokala bossar och det berömda Dhuk-oraklets följeslagare, och
så länge deras krigare är fullt upptagna med att hålla koll på varandra vore de inte mycket att ha
om Dhuk blev angripet. Den fruktade toshiska Tuulam-stammen som kontrollerar handelsvägarna till
staden sägs dock vara mån om dess fortlevnad, och hade kunnat tänkas ingripa vid en konflikt. I
övrigt består riket av en mängd stammar, somliga krigiska, andra tämligen fridsamma, men alla kan ta
vara på sig. I de nomadiska stammarna är männen vana vid jakt och tvingas under barndomen att lära
sig att strida – i mandomsprovet ingår att kunna mäta sig med vuxna män i stridsinriktad mångkamp.
Stammarna strider ibland mot varandra, men låter inte fienden dö i onödan då detta kan medföra krav
på blodshämnd. Därmed inte sagt att utländska inkräktare hade visats någon nåd – fiendeskapen med
zhaniska nomader från Summag och Elall-bäckenet är mycket bitter. När Eumo anföll Mûhad år 2498 e.D.
gjorde man bruk av en väldrillad milishär bestående av folk från allehanda stammar. Vid ett stort
yttre hot skulle det fortfarande vara möjligt för munkarna i Sung att samla befolkningen, men de är
viktigt att notera att dessa krigare inte alls är tränade för större fältslag utan mestadels för
gerillastrid och dueller man mot man. Flotta Eumo saknar krigsflotta, och som en följd är de små
hamnarna utmed Caibukten föremål för en del piraträder. Befolkningen har lärt sig att försvara sig
bäst de kan, men det har hänt att lokala handelsmän ställt ut med ett eller ett par skepp. Militär
strategi och taktik Då det saknas gemensam krigsmakt finns inte heller någon uttalad taktik. Den
traditionella strategin är sedan gammalt att en fientlig här skall mötas och nedkämpas vid någon av
rikets städer. Under inkräktarens vandring genom landets ogästvänliga terräng kommer de olika
stammarna att göra korta och blodiga räder mot fiendestyrkan. Det vore svårt för Eumo att angripa
ett fientligt rike, men om någon skulle försöka skada eller omdirigera karavanlederna är det troligt
att stammarna går samman och ger sig i kast i med motståndaren. Antagligen skulle även Momolan
ingripa och hjälpa Eumo i kampen – grannen i sydöst är starkt beroende av handeln. Rangsystem Varje
styrka har sina egna officerare och följer egna, speciella traditioner. Krigarmunkarna leds av och
har till uppgift att beskydda Sungs magimästare. Det brukar vara en stridskunnig magimästare, en
’lheng-li’, som agerar verkställande befäl för munkarna. I Belu och Dukh utser varje släkt en
’blodsutgjutare’ som är släktens förkämpe i dueller och ofta står som högsta befäl för de egna
soldaterna. I varje stam är det förstås hövdingen som bestämmer över krigarna, men det är vanligt
att erfarna stamkrigare leder de yngre och mindre erfarna männen i strid. De zhaniska nomadstammarna
runt Caibukten har ett mer organiserat system med emirer som ledare och tarkhaner, zhanfolkens
beridna hjältekrigare, som underbefäl.

  [Ziu]: Ziu
  [Edron]: Edron
  [Toktamishs]: Toktamish
  [zhaniska]: Zhaner
  [Belu]: Belu
  [bossarna]: Belus_bossar
  [Tawal Tega]: Tawal_Tega
  [Mbinguni]: Mbinguni
  [Darfana]: Darfana
  [Tarkhaner]: Tarkhaner
  [Måntårarna]: Måntårarna
  [Boss Obtabo]: Boss_Obtabo
  [Nahima]: Nahima
  [Kriget om den silverne tronen]: Kriget_om_den_silverne_tronen
  [Asw'tala]: Aswtala
  [Aome]: Aome
  [Aomekonungen]: Baiyun_XXI
  [Himmelsbergens munkar]: Himmelsbergens_munkar
  [dakiner]: Vestaler
  [apsaror]: Apsaror