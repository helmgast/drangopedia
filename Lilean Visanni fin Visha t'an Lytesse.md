---
author: Ymir
category:
- Bortskämda
- Bångstyriga
- Cuvri'an
- Jungfrur
- Lärlingar
- Mediokra magiker
- Patrioter
- Pereinier
- Politiska spelpjäser
- Sanarialver
created_at: '2011-02-24T06:44:53Z'
id: lilean visanni fin visha t'an lytesse
title: Lilean Visanni fin Visha t'an Lytesse
---
Lilean är dotter till Administrat [Lytesse Visanni fin Visha] av Pereine och Magikrat [Alean Ninarian fin Visha] av Thalamur och därmed minst lika blåblodig som vilken prinsessa som helst, något hon är högst medveten om. Efter att schismen mellan hennes far och mor ledde till öppen fiendeskap uppfostrades Lilean mycket skyddat i sin mors hov i [Pereine], och har uppenbarligen sedan barnsben matats med osmickrande föreställningar om fadern (om Lytesse själv varit del i detta är dock oklart; hennes relation till Alean är minst sagt komplicerad). När hon började växa till kvinna skickades Lilean till huset [Cuvri'an] i Legio Colonan för en respektabel fostran långt bortom faderns klor, men de nådde henne ändå till sist, när hon studerade vid [Turina Ridskola] under hertig [Girdan Matravins] beskydd. Ett misslyckat, och ännu ouppklarat, mordförsök under självaste Turinagaloppen skakade henne inte jättemycket, men hon kidnappades strax därpå av [Deheric Shadal] och [Saevan Suyanir Barsal], och fördes på faderns order till An-Thalamur.

Unga fröken Lileans situation är minst sagt komplicerad; vad som egentligen är en glorifierad vårdnadstvist har i hennes ambitiösa föräldras händer blivit en veritabel kamp mellan nationer, och även om Lilean fortfarande förment avskyr både Thalamur, Alean och allt de står för har hon fått mycket av sina illusioner krossade under tiden i landet. Alean verkar inte tillnärmelsevis så ond som hon mindes honom, Thalamur inte tillnärmelsevis så korrupt, drakoniskt och dekadent - tillochmed den thalaskiska konsten, fick hon lära sig under Mysteriespelen, kan tävla med den sabriska, som hon håller så högt. Lägg till allt detta det faktum att Consabers militära situation i det [Sjunde thalaskiska kriget] fortfarande ter sig mycket mörk. Lilean är en mycket förvirrad ung dam. Ska hon stötta landet hon älskar, som tycks ha oddsen emot sig, eller ge ett land och en fader hon trodde att hon hatade en chans, och därmed svika sin mor? Finns det överhuvudtaget en gyllene medelväg? Och har hon överhuvudtaget något val? *Hade* det gått att fly tillbaka till Pereine eller Consaber?

Om man tillbringar det mesta av sin tid med att ligga på sin säng och sura får man inte många vänner, något Lilean på sistone fått erfara. Hon har dock ett komplext förhållande till Saevan Barsal, för att inte tala om Deheric Shadal, som hennes far haft mage att utse till hennes mentor trots att Deheric är *människa.* Faderns trogne vän [Lostari Olo'om] tycks också vara tolerabelt sällskap. Lilean gör sitt bästa för att smälta in i Thalamur, vilket inte är helt lätt givet *båda* föräldrarnas relativa impopularitet, men hon har gett sig tusan på att åtminstone inte göra bort sig, vilket hon tycks klara med råge. Hon må vara bitter och bortskämd, men hon är också kvicktänkt, envis, och nobel ut i fingerspetsarna, trots allt.

Lilean är relativt kort för att vara alv, och långt ifrån spenslig - snarare tämligen kurvig. Hennes bleka hud ger ett ädelt intryck, men ställer också till det problemet att det syns väldigt tydligt när hon rodnar (vilket hon fått anledning att göra mer än en gång i Thalamur). Hon tycker om fina klänningar, och hennes far skänkte henne en sanslöst överdådig sådan i guldbrokad när hon först anlände till hans hushåll. Lilean är som bäst en medioker magiker, kunnig i hydrotropi och biotropi, men hon är påhittig och ivrig att lära, och har uppenbart stor talang (konstigt vore väl annars, givet vilka hennes föräldrar är). Hon tycks mer eller mindre förutbestämd att gå långt i framtiden, om inte intrigerna i Rhung-Alari sänder henne i en för tidig grav.

  [Lytesse Visanni fin Visha]: Lytesse_Visanni_fin_Visha
  [Alean Ninarian fin Visha]: Alean_Ninarian_fin_Visha
  [Pereine]: Pereine
  [Cuvri'an]: Cuvrian
  [Turina Ridskola]: Turina_Ridskola
  [Girdan Matravins]: Girdan_Matravin
  [Deheric Shadal]: Deheric_Shadal
  [Saevan Suyanir Barsal]: Saevan_Suyanir_Barsal
  [Sjunde thalaskiska kriget]: Sjunde_thalaskiska_kriget
  [Lostari Olo'om]: Lostari_Oloom