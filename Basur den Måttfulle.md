---
created_at: '2014-08-22T15:05:58Z'
id: Basur den Måttfulle
links:
  category:
  - Folk i Västlanden
  - Hedonister
  - Hämndlystna
  - Kefaler
  - Ärketjockisar
  - Äventyrsuppslag
  mention:
  - Ajjwya
  - Amir Ezra
  - Dunyawa
  - Iktahâr
  - 'Ismai''l IV'
  - Kaal
  - Kharim ben Okmar
  - Mhîmens livgarde
  - 'Omad Ûl-Shushan'
  - Salodan den Store
  - Trukheunuckerna
title: Basur den Måttfulle
---

Kefal Basur ben Râwi, kallad "den Måttfulle", är herre över Alkarzans akvedukter, en hög och vördad
befattning som kefalen likfullt inte tycks uppskatta nåt vidare. Som akvedukternas herre är det
Basurs uppgift att inför Mhîmen ansvara för vattentillförseln i jättestaden; akvedukter, fontäner,
bassänger och badhus, och också över parker, trädgårdar och grönska. Andra kefaler hade avundats
honom hans post, för inte bara är [vatten] den heligaste av världens substanser, utan ämbetet ger
också nästan obegränsade medel att göra sig ofantligt rik på olika typer av beskattning, utpressning
och mutor. Men Basur är inte nöjd; han vill bara vara en av de trettio [Iktaharerna], med land och
arméer att förfoga över, och intrigerar därför ständigt för att usurpera Alkarzans herre kefal
[Ismai'ls] tron. Dessvärre är Basur ungefär lika oduglig på att intrigera som han är på att sköta
sitt ämbete, men medan Alkarzans vattenkvalitét stadigt försämrats under hans ledning, har flera av
hans mer katastrofala planer räddats av den allierade kefal [Salodan den Store] av [Kaal], vars
agenter och bulvaner numera fyller Basurs hov till bredden. Basur har inte insett det, men Salodan
är ganska nöjd med hans inkompetens - om Alkarzan förr eller senare drabbas av akuta vattenproblem
skulle det försvaga inte bara Basur utan också Salodans ärkerival Ismai'l, och Salodans agenter
pysslar därför i all försiktighet med att förgifta brunnar, sabotera badhus, förstöra
bevattningskanaler uppe i bergen, etc, allt medan Basur hålls glad och passiv av sjuttiosju yppiga
konkubiner Salodan skänkt honom. Det enda problemet nu är Basurs häftiga humör, som bland annat kan
tändas av hans hysteriska avundsjuka gentemot Ismai'l och [Omad Ûl-Shushan], [Livgardets]
befälhavare, men också av hans närmast patologiska (om än väl befogade) misstro mot
[Trukheunuckerna] som kontrollerar mycket av Alkarzan. Detta humör har mer än en gång fått Basur att
gå till oöverlagd handling när hans upplevda fiender gjort något som misshagat honom, och är ett hot
inte bara mot harmonin i staden, utan också Salodans intrikata planer. Om han bara kunde hitta ett
ännu bättre sätt att kontrollera Basur...

Kefal Basur är fet och fryntlig, en varm anhängare av [Dunyawa]-skolans mer flärdfulla bitar, och
vill gärna se sig själv som en beskyddare av de sköna konsterna. Utövare av sagda konster,
emellertid, tenderar snarast att se honom som ett stort, om än läskigt, skämt, och de diktare,
musiker och målare som vistas vid hans hov gör det oftast av ren fruktan för att säga nej till hans
gästfrihet. Med detta sagt är det inte så att det är något fel på Basurs gästfrihet som så, tvärtom;
hans fester är stoff för legender, och endast i arrangemanget av nöjen och förlustelser för de
inbjudna uppvisar Basur en sällsam glimt av hedonistisk kreativitet som, i ett annat liv, kanske
kunnat göra honom verklig heder. Främst av hans uppfinningar är förmodligen Chokladfontänen, ett
påhitt så dekadent att tillochmed [Amir Ezra] nickat gillande åt det. Nyligen satte många nöjet i
vrångstrupen, emellertid, sedan poeten [Kharim ben Okmar] dränktes i fontänen av Basurs livvakt
efter att ha misshagat kefalen med en ironisk vers om dennes övervikt. Kharims avhuggna huvud
träddes upp på ett spett ovan porten till Basurs palats, fortfarande täckt av torkad choklad.

  [vatten]: Ajjwya
  [Iktaharerna]: Iktahâr
  [Ismai'ls]: Ismail_IV
  [Salodan den Store]: Salodan_den_Store
  [Kaal]: Kaal
  [Omad Ûl-Shushan]: Omad_Ûl-Shushan
  [Livgardets]: Mhîmens_livgarde
  [Trukheunuckerna]: Trukheunuckerna
  [Dunyawa]: Dunyawa
  [Amir Ezra]: Amir_Ezra
  [Kharim ben Okmar]: Kharim_ben_Okmar