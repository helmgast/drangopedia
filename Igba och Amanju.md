---
author: Ymir
category:
- Fraktioner i Stora Arkipelagen
- Klaner
- Maharathaïm
created_at: '2010-09-06T17:39:36Z'
id: igba och amanju
title: Igba och Amanju
---
[Igba] och [Amanju] är två legendariska darkenerklaner som lär hålla till i varsin isolerad by på östra [Lohemo], där de uppfostrar krigare och spioner enligt [Maharathaïms] uråldriga, hemliga tradition. Igba och Amanju är i själva verket namnen på byarna; klanerna som sådana heter Ikzale och Kuru, men refereras allt som oftast till med sina respektive byars namn. Båda samhällena är avlägset och oländigt belägna och deras invånare absurt aggressiva mot inkräktare, så väldigt lite är känt om hur stora de är eller vad som faktiskt pågår där, vilket lämnat massor av utrymme för spekulationer som blivit rykten och överlevt tillräckligt länge för att övergå i legend. Igba lär specialisera sig på att kidnappa småbarn från andra byar och med tortyrlika metoder härda dem till ostoppbara dödsmaskiner, medan Amanju ska ha täta kontakter med [Sho Boka Sham-Ukin], Omos tyrann, från vilken de får massor av krigsfångar och slavar att träna till självmordsuppdrag. Helt andra, och motstridiga, rykten gör istället gällande att bägge klanerna sällan rekryterar andra än sina egna medlemmar, men genom selektiv inavel under hundratals år kommit att utveckla bisarra och närmast magiska krafter som är dem väl till gagn i deras arbete. Samma inavel ska också ha gett upphov till sällsynt perfekta och begåvade Maharathaïm-medlemmar, medan många missbildade och misslyckade individer får nöja sig med att hela livet slava som arbetare, boskapsskötare och jordbrukare åt sina klaner. Medlemmar av bägge klanerna lär vara väl förkovrade i svartkonst, men både vad denna och Maharathaïm-träningen beträffar ska Igba enligt ryktena inrikta sig på brutalitet, sabotage och skrämseltaktiker, medan Amanju sysslar med infiltration, spionage, och andra mer diskreta tekniker.

Något som däremot är känt med säkerhet är att Igba och Amanju passionerat hatar varandra. För fyrahundra år sedan, när [Omos] välde var som störst, ska dess dåvarande härskare [Sham-Ukin den Store] ha eggat klanerna mot varandra i strider på liv och död för att avgöra vilken av dem som var bäst lämpad att tjäna under hans krona. När Igba och Amanju nästan utrotat varandra gick Maharathaïms gåtfulla ledare emellan och beordrade dem att stoppa slakten, men båda klanerna vägrade, bundna av löften till Sham-Ukin. Ledarna påpekade då hur Igbas och Amanjus styrka hade sina rötter i deras eviga rivalitet, som ständigt drev dem att söka överträffa varandra.  Av detta lät sig klanerna blidkas, och lade motvilligt ned sina vapen. Sham-Ukin blev rasande och förberedde en straffexpedition till Lohemo, men två av hans konkubiner förvandlade sig då till leoparder, en vit och en svart, och slet honom i stycken. De kastade sig sedan i havet och simmade tillsammans mot Lohemo, på vars strand de försvann åt varsitt håll in i de nattmörka djunglerna.

  [Igba]: Igba
  [Amanju]: Amanju
  [Lohemo]: Lohemo
  [Maharathaïms]: Maharathaïm
  [Sho Boka Sham-Ukin]: Sho_Boka_Sham-Ukin
  [Omos]: Omo
  [Sham-Ukin den Store]: Sham-Ukin_den_Store