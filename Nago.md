---
created_at: '2011-09-07T06:35:37Z'
id: Nago
links:
  category:
  - Andar
  - De åtta fasorna
  - Kamoriansk schamanism
  mention:
  - Cinerva
title: Nago
---

Kanske den bisarraste av De åtta fasorna. Nago är den enda av dem som saknar egentligen förmåga till
fysisk manifestation, utan existerar helt som en slags spirituell parasit. Enligt kamorianskt
folklore var Nago ursprungligen en vanlig människa vars själ utsatts för vederstyggliga experiment
av Radh-Kamras dekadenta [cinervakult], experiment som lämnade honom utan kropp, men med förmågan
att infektera andra varelser med sin orena själ.

Skickliga själavandrare kan märka av Nagos närvaro på andeplanet genom hans sjukliga resonans och
febriga aura. För de allra flesta finns det dock ingen förvarning. Nago angriper varelser genom
andeplanet, både djur och besjälade diton, och drar sig sedan plötsligt tillbaka. Den som upplevt
detta första stadium i infektionen tolkar det ofta som ett misslyckat försök till andestrid.

Skadan är dock redan gjord. Något av Nagos oerhört smittsamma och förvridande spirituella energi har
läckt in i värdkroppen, och börjar gradvis att lösa upp varelsen. Är det en människa är det själen
som bryts ner, är det et djur är det länken till dess totemande. Resultaten är dock snarlika, offret
blir allt mer letargiskt, förlorar alla band till sin omvärld, all moral och alla motivationer, och
drar mer och mer in sig i ett apatiskt skal.

Först när offret är till synes helt katatoniskt går infektionen in i sitt sista och farligaste
stadium. Plötsligt spritter värdkroppen til handling igen, och med ojämförlig frenesi kastar den sig
över första bästa byte den får syn på. Den har blivit en fradgande galning, planlöst och kaotiskt
rusar den fram och anfaller allt som kommer i dess väg.

Och värst av allt, i sitt sista stadium blir infektionen smittsam, och varelser som kommer i kontakt
med smittbärare börjar oftast själv bli trötta och letargiska redan samma dag, och cykeln upprepas.

Många av de schamaner som deltagit i konflikter mot Nago har fått uppfattningen att det är det sista
steget, det rasande vanvettet, som är det faktiska Nago. Det verkar som att alla de värdkroppar som
uppvisar denna galenskap delar själ med dels varandra, och dels den mystiska entitet på andeplanet
som sprider smittan till att börja med.

  [cinervakult]: Cinerva