---
created_at: '2013-09-22T21:44:43Z'
id: Chaurag
links:
  category:
  - Kamoriansk schamanism
  - Mardrömsbränsle
  - Naturandar
  - Snubbar i svart
  mention:
  - Gluparsvält
  - Vilda hovet
title: Chaurag
---

En esoterisk andevarelse i kamoriansk folktro. Chaurag är en svart varg som lurar mellan världarna,
en rovgirig mördare som förtär allt den möter. Den uppenbarar sig i den vansinnige krigarens skugga,
under jaktmånens sken och ur de svartaste tjärnarnas spegelblanka ytor. När Chaurag jagar flyr
skogens djur i panik, och även Farfar Beranan och Moder Istagg väljer sina steg med omsorg. Inte ens
det [Vilda hovet] på andra sidan går säkert, och skuggvärldens invånare är lika rädda för Chaurag
som hararna i Kamorskogen är. Ingen mängd byten kan någonsin stilla Chaurags hunger och hur mycket
blod den än spiller kommer den alltjämt att törsta.

Som kanske är uppenbart har Chaurag ingen stam, och kamorianerna fruktar snarare än vördar
skuggvargen. I desperata tider händer det dock att likätare, nidschamaner och bärsärkar sluter
oheliga pakter med Chaurag, och det sägs att kamorianer som drabbas av [Gluparsvält] fått något av
Chaurags ande i sig. Vanligtvis ses dock tecken på Chaurags uppmärksamhet som något mycket dåligt,
och Kamors schamaner utför ibland blidkande ritualer för att hålla Chaurags rovlust riktad mot
stammarnas fiender.

  [Vilda hovet]: Vilda_hovet
  [Gluparsvält]: Gluparsvält