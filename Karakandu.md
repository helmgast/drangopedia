---
author: Ymir
created_at: '2011-02-24T22:11:41Z'
id: Karakandu
links:
  category:
  - Forna städer
  - Platser i Stora Arkipelagen
  mention:
  - Djumi
  - Huhuemate
  - Ikine
  - Iset Azarmisherah
  - Izhanors fallna stjärnor
  - 'Lubandu-riket'
  - Moran
  - Panmer Cirancaze
  - Stora Universitetet
title: Karakandu
---

Karakandu är en ruinstad på [Moran], otillgängligt belägen djupt in på öns hemsökta inland, höljd i
dimma och ogenomträngliga djungler. Staden ska enligt urgamla krönikor vara belägen på en bergssida
invid en mäktig flodravin, men hur där ser ut idag vet ingen, eftersom ingen känd expedition nått
fram. Stadens sägs ömsom skyddad av monstruösa apor, kallade [Djumi] av lokalbefolkningen, hiskeliga
vandöda skuggor kvarlämnade av stadens forna herre, [Iset Azarmisherah], eller draken [Huhuemate]
själv. Analyser av magiflödet antyder att flera mäktiga kraftlinjer går samman nånstans nära den
punkt där staden ska ligga, och man har spekulerat i att dess ruiner innehåller flera ikonotropiska
monoliter. Platsen tros också vara högmagisk för astrotropi, och även långt efter att Karakandu
förlorade sin ekonomiska betydelse i [Lubandu-riket] ska staden ha varit Isets ceremoniella
huvudstad, och platsen för ett mäktigt observatorium där häxkonungen nedkallade [Izhanors fallna
stjärnor].

Arkipelagens lärde är mycket intresserade av att nå Karakandu, men legenderna om Morans hemsökelser,
och [lokalbefolningens] ovilja att kränka Isets ande, har inte tillåtit några expeditioner sedan en
grupp cirefalier ledda av [Panmer Cirancaze] försvann spårlöst i sitt försök att nå staden för två
decennier sedan. För vanligt folk må namnet Karakandu skicka kalla kårar längst ryggen, men vid
[Stora Universitetet] får det bara folk att slita sitt hår i frustration av otillfredställt suktande
efter de ovärderliga inskrifter, fornlämningar och artefakter som ruinstaden sägs ruva på.

  [Moran]: Moran
  [Djumi]: Djumi
  [Iset Azarmisherah]: Iset_Azarmisherah
  [Huhuemate]: Huhuemate
  [Lubandu-riket]: Lubandu-riket
  [Izhanors fallna stjärnor]: Izhanors_fallna_stjärnor
  [lokalbefolningens]: Ikine
  [Panmer Cirancaze]: Panmer_Cirancaze
  [Stora Universitetet]: Stora_Universitetet