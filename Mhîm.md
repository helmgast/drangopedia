---
author: Ymir
created_at: '2013-06-14T21:29:33Z'
id: Mhîm
links:
  category:
  - Koncept
  - Mhîmrätten
  mention:
  - Den himmelska elden
  - Den tusenögde
  - Himlen
  - Jahya
  - Kwarenah
  - Matruk Wolani
  - Mhîm den tusenögde
  - Mhîmrätten
  - Mûhad
  - Stamfadern
title: Mhîm
---

Mhîm är ett mûhadinskt koncept som har konnotationen 'världsalltets herre'. Mhîm är namnet på den
inkarnation av [Himlen] som i [Mhîmrättens] lära sändes ned på jorden för fyra tusen år sedan och
blev [Stamfadern] som grundade [Mûhad] och inledde de långa och komplexa linjer av världsliga
gudahärskare, Mhîmer, som styrt riket allt sedan dess. Det råder en viss begreppsförvirring både på
grund av de olika användningarna av ordet Mhîm, och på grund av Mhîmrättens i sammanhanget
invecklade teologi, där gränsdragningen mellan Himlen och Guden är extremt luddig och omdiskuterad.
I en förståelse av Mhîmbegreppet är Mhîm inte bara Stamfadern, utan existerar evigt i himlen både
före och efter sitt nedstigande, och utgör Himlens medvetna själ, kopplad till [Den himmelska elden]
i [Jahya], från vilken [Kwarenah], det gudomliga ljuset, utstrålar över skapelsen. I en annan
variant är Mhîm bara namnet på detta medvetande i dess fysiska existens på jorden, som
Gudahärskarnas linjer sedan fått representera, och de olika idéerna om den gudomliga existensen i
himlen ges andra namn. Icke-mûhadinska lärde befattar sig sällan med denna komplexa teologiska
debatt, men det har blivit kutym i Jargien att referera till vad man förstår som Mhîmrättens gudom
under namnet [Mhîm den tusenögde], eller bara [Den tusenögde], för att undvika förväxling med Mhîm
Gudahärskaren, Mûhads ledare, för tillfället [Matruk Wolani].

  [Himlen]: Himlen
  [Mhîmrättens]: Mhîmrätten
  [Stamfadern]: Stamfadern
  [Mûhad]: Mûhad
  [Den himmelska elden]: Den_himmelska_elden
  [Jahya]: Jahya
  [Kwarenah]: Kwarenah
  [Mhîm den tusenögde]: Mhîm_den_tusenögde
  [Den tusenögde]: Den_tusenögde
  [Matruk Wolani]: Matruk_Wolani