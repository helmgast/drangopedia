---
created_at: '2010-08-30T21:27:08Z'
id: Maharathaïm
links:
  category:
  - Lönnmördarsekter
  - Organisationer i Stora Arkipelagen
  mention:
  - 'Adna dor Olam-Sheru'
  - Darabu
  - De Anaaphi Dhuri
  - Gatukriget
  - Igba och Amanju
  - Lohemo
  - Oriton
  - Paluminda
  - Sahan Aramnes
  - 'Sharin-Ya'
  - Tarasharkriget
title: Maharathaïm
---

Hur Maharathaïm grundades och var deras seder och traditioner kommer ifrån är det ingen som vet.
Sedan urminnes tider har de verkat från sina högsäten på [Lohemo] med kringliggande mindre öar. De
är, och har vad det verkar alltid varit, ett mellanting mellan folkslag och sekt, kultur och
religion. De allra flesta av Maharathaïms medlemmar är infödda i sällskapet, men det finns också
urgamla regler och traditioner för antagandet av utomstående.

Viktigt för Maharathaïm är arvet från en av deras mest inflytelserika ledare, [Sharin-Ya,
sorgebäraren]. En enigmatisk filosof från östern som under oklara former kom till arkipelagen i
tiden före [Tarasharkriget]. Det sägs att hon genomgick alla de heliga initieringsriterna med bravur
och vann stor respekt från Maharathaïms äldste. Redan då hade Sharin-Ya följeslagare, och hennes
lärljungar sällade sig samtliga till Maharathaïms led. Med tiden blev Sharin-Ya en mycket
inflytelserik figur för Maharathaïm, och fick sedermera status som profet och vägledare för hela
sällskapet.

Mitt under Tarasharkrigen kontaktade Sharin-Ya [Oritons] och [Lohemos][Lohemo] lagmän och erbjöd dem
en allians. Kriget gick dåligt för arkipelagen, men till en början var lagmännen ändå motvilliga att
acceptera Maharathaïms anbud - så illa omtyckta var de. [Adna dor Olam-Sheru] som vid tiden
tillsatts som högsta befäl för den lohemiska flottan tog dock stort intryck av Sharin-Yas
organisation och arbetade för att knyta dem närmare till den lohemiska staten. För att uppnå detta
försåg han Sharin-Ya med ansenliga resurser, något som retade många av Lohemos äldre amiraler, som
ansåg att man hade gjort bättre i att fokusera på att maximera den lohemiska flottans potential.

Sharin-Ya gjorde emellertid ingen besviken, och hennes underhuggare sådde kaos och förvirring i
prins [Sahan Aramnes] styrkor. Flera av ebhronitens högre officerare mördades, skepp stacks i brand,
vattenförråd förgiftades och hemliga möten infiltrerades. I slutänden är det omtvistat hur stor roll
Maharathaïms sabotage egentligen hade för krigets förlopp, men av lohemerna sågs de som hjältar, och
de åtnjöt alltjämt flertalet förmånliga avtal som man förhandlat till sig i utbyte mot sina
tjänster.

Aramnes och hans tarasharer hade nu kastats ut från Arkipelagen och lohemerna och deras
bundsförvanter slickade sina sår. Öarna var sargade, centralmakten försvagad och flottan en spillra
av vad den en gång varit. Det var i denna tid av oro och återuppbyggnad som Sharin-Ya passade på att
iscensätta sina expansiva idéer. I utbyte mot hjälp med att stabilisera den lohemiska staten tilläts
Maharathaïm påbörja konstruktionen av högsäten på platser de tidigare aldrig tillåtits på, bland
annat [Paluminda]. Under kriget hade de dessutom ansamlat en större förmögenhet i arvoden, samt
givits kontrollen över flera mindre öar.

När några år hade passerat och minnet av Tarasharkriget börjat blekna fann man att Maharathaïm under
tiden fått ett starkt fotfäste runt om i arkipelagen. Just då var det inte så många som reagerade på
det, organisationen hade alltjämt något av en hjältestatus efter sina krigsinsatser och många hade
glömt bort hur hatade de en gång varit.

Allt sedan Tarasharkriget tog slut och deras krigsinsatser glömts bort har Maharathaïm åter igen
blivit impopulära (för att inte säga hatade) i de allra flesta sammanhang. Örådet litar inte på dem
(även om de fortfarande används i krissituationer, som vid [Gatukriget]), folket är generellt mycket
negativt, närmst vidskepligt så, inställt, prästerskapen förkastar deras läror och tirakerna verkar
nästan rädda för dem. Vissa av handelshusen använder sig dock flitigt av deras tjänster och är för
skrupellösa och pragmatiska för att engagera sig i frågan, och även de större universiteten har
flera gånger haft fruktbara samarbeten med Maharathaïm, som förvaltar en större mängd gamla skrifter
och esoterisk kunskap.

Se också
--------

[Darabu]

[Igba och Amanju]

[De Anaaphi Dhuri]

  [Lohemo]: Lohemo
  [Sharin-Ya, sorgebäraren]: Sharin-Ya
  [Tarasharkriget]: Tarasharkriget
  [Oritons]: Oriton
  [Adna dor Olam-Sheru]: Adna_dor_Olam-Sheru
  [Sahan Aramnes]: Sahan_Aramnes
  [Paluminda]: Paluminda
  [Gatukriget]: Gatukriget
  [Darabu]: Darabu
  [Igba och Amanju]: Igba_och_Amanju
  [De Anaaphi Dhuri]: De_Anaaphi_Dhuri