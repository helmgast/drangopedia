---
author: Ymir
category:
- Alvvänner
- Demoner
- Jag har en plan
- Machiavellianer
- Magiker
- Narcissister
- Tia'shi Tarivei
created_at: '2012-10-29T18:33:02Z'
id: celyn
title: Celyn
---
Yakthanoga är en farlig och intelligent demon av oklar härkomst, med den läskiga förmågan att kunna ändra sin skenbara rang. Den är medlem i [Tia’shi Tarivei], där den allt som oftast ikläder sig alvisk skepnad under namnet Celyn, men dess egentliga mål och roll i denna grupp är en gåta, liksom hur den kom att inleda sitt medlemsskap i organisationen. Yakthanoga kallades, vad man vet, till världen av [Tenavron Cevarin] i [Colonan], och lät sig för ett tag kontrolleras av denna i ett försökt att usurpera [Kraden Nanórgonas] kraft. Detta misslyckades spektakulärt då Tenavron tog sitt liv i syfte att ta demonen med sig, men på något oklart vis lyckades Yakthanoga rädda både sig och Tenavrons kropp, och därigenom hålla sig kvar i Mundana, nu i full kontroll över sanarialvens psyke. Kanske var detta [Teveletions] förtjänst, vilket skulle förklara demonens relativa lojalitet till honom.

Sedan Celyn sårats mycket svårt av [Nicoz Mehzinor] under [Ryttarkriget] tvangs demonen ge upp denna kropp, och troddes för ett tag ha förlorat sitt fotfäste i den fysiska världen (vad det blev av Tenavron förtäljer inte historien). Yakthanoga visade sig emellertid ha hållit ut, nu i skepnad av en ung pyarälva vars kropp den erövrat. Celyn, eller ibland Celynne, har sedan dess av allt att döma verkat som Tia'shi Tariveis spion på olika platser kring Drunok, och gjort ett utmärkt jobb i de flesta avseenden; det enda problemet är demonens illa återhållna narcissism, som bland annat föranlett den att ge sin nya kropp uppseendeväckande ljusa ögon.

Vad dess agenda nu vara månde är demonen av allt att döma fortfarande lojal till Teveletion, medan många andra av Tia'shi Tariveis mer korrupta medlemmar sedan länge vikit från dennes sida. Celyn hade stor del i [Alariels] och [Sassanarrions] många illdåd, men tycks ha tagit lärdom av deras död och numera prioritera Tia'shi Tariveis syfte framför personliga utsvävningar. Gruppen må vara hälften så stor nu, men den är desto mer sammansvetsad och målmedveten, och med varelser som Yakthanoga i sina led är Tia'shi Tarivei fortfarande långt ifrån uträknade.

  [Tia’shi Tarivei]: Tiashi_Tarivei
  [Tenavron Cevarin]: Tenavron_Cevarin
  [Colonan]: Colonan
  [Kraden Nanórgonas]: Kraden_Nanórgona
  [Teveletions]: Teveletion_Järnhand
  [Nicoz Mehzinor]: Nicoz_Mehzinor
  [Ryttarkriget]: Ryttarkriget
  [Alariels]: Alariel_Stålvinge
  [Sassanarrions]: Sassanarrion_den_Gyllene