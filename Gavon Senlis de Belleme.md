---
created_at: '2011-02-18T23:43:14Z'
id: Gavon Senlis de Belleme
links:
  category:
  - Gamlingar
  - Sabrier
  - Sabriska Grevar
  - Ätten Senlis de Belleme
title: Gavon Senlis de Belleme
---

Gavon Senlis Belleme av grevskapet Arsacke är en sydsabrisk ädling av conriskt blod. Han är idag
till åren kommen, och har alldeles nyligen blivit gammelmorfar. En rojalist i själ och hjärta så har
han ofta varit ute på affärer i konungens tjänst, och var i sin krafts dagar en inte oansenlig
kämpe.

21 år gammal gifte han sig med den sköna Mariela Brytain, och de fick snart 2 döttrar, men ingen son
som kunde ärva grevskapet. Den sista barnsbörden hade varit svår, och när Mariela inte verkade
välsignas med fler barn accepterade han sitt öde och vägrade ta sina vänners råd om att hitta en väg
att upplösa äktenskapet. När hans hustru, åtta år senare, födde ännu ett barn så såg han det som
Daaks belöning för hans trofasthet, och bestämde sig för att fostra den yngsta flickan till sin
arvvinge.

Hans äktenskap tog dock en ände med förskräckelse när hans hustru födde en bastard efter att han
varit borta i nästan ett år. Förkrossad satte han sin otrogna grevinna i kloster, och uppmanade
fadern att stiga fram och ta ansvar för sin avkomma. När mannen som gjort honom till hanrej snart
blev dödad i ett tornerspel och hans av sorg brutna hustru svor klosterlöften när budet nått henne
så blev han sittande med sin hustrus bastard, utan att veta vart han skulle göra av pojken. På
döttrarnas begäran så fick han stanna, men Gavon klarade aldrig av att se pojken och undvek honom i
det längsta tills han blev gammal nog att skicka som väpnare.

Utseende och framtoning
-----------------------

Greven av Belleme är en man i 65-årsåldern, med förvånande järnhälsa trots sina år. Han är ungefär
av medellängd och man ser fortfarande att han varit en stilig man, med kraftig käklinje och höga
kindben. Det mörka håret är idag nästan helt grått, bara i den välansade skägget syns tydliga spår
av brunt. Han är fortfarande stark nog att rida och resa, även om hans stela leder gör hans morgnar
smärtsamma.\