---
author: Ymir
category:
- Dvaja
- Religion och mystik i Västlanden
created_at: '2012-09-28T10:15:40Z'
id: ek akasham vande mahâkam
title: Ek akasham vande mahâkam
---
"Ek akasham vande mahâkam" är ett [*dvaja*], en helig fras, med ursprung i långt svunna tider. Orden är på fornspråket [chahariska] och betydelsen något diffus, men ungefär "himlen tillfaller den som ser essensen", ett budskap som tolkats på radikalt olika sätt genom historien, och än idag är föremål för en lärostrid mellan [neo-mûhadiner] och [zhaniska mystiker]. Neo-mûhadinerna menar att frasen måste förstås som så att man uppnår himlen (det vill säga Mhîms gunst) genom att genomskåda världens lögner (och, implicit, agera som en god människa i världen). Mystiker tenderar åt en transcendental tolkning, mer i linje med den [edronitiska] tradition de menar att frasen hör hemma i - genom meditation och mystisk och magisk insikt kan man förnimma andevärlden, i vilken man kan finna vägen till gudomlighet. Oavsett frasens verkliga betydelse har den dock blivit central i båda skolornas tolkningar av Mhîmrätten, och används som ett *dvaja* vid meditation och mental stålsättning inför svårigheter (moraliska och spirituella såväl som fysiska). Bland vanligt folk i Mûhad har frasen kommit att användas som en magisk formel mot onda, förledande makter, i synnerhet som den är ett sätt att åkalla gudomlig hjälp utan att specifikt referera till himlen eller Mhîm, vars namn är tabu att nämna i en del rituellt orena kontexter (till exempel i rum fläckade av blodspillan eller förbjudna sexakter). Frasen anses så helig att den i skriven form, ofta kalligraferad som en sluten cirkel, pryder många [Dhaorager] och andra heliga platser, både som en enkel välsignelse, och som en representation av Mhîmrättens mer mystiska aspekter.

  [*dvaja*]: Dvaja
  [chahariska]: Chahariska
  [neo-mûhadiner]: Neo-Mûhadiner
  [zhaniska mystiker]: Zhanisk_Mystik
  [edronitiska]: Edron
  [Dhaorager]: Dhaorager