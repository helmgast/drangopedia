---
author: Joel
category:
- Enigmatiska figurer
- Gudaväsen
- Härskare
- Jag har en plan
- Lumian
- Machiavellianer
- Mytväsen
- Officiella karaktärer
- Svarta får
- Urskuggvarelser
- Uråldriga
- Ärkemagiker
created_at: '2011-02-24T13:00:33Z'
id: dimmornas herre
title: Dimmornas herre
---
*Abraxes? Abraxes! Abraxes.*

Abraxes, mer känd under sitt skugglandsepitet "Dimmornas herre", är en lumiandrake som styrt Det svarta hovet i Skugglandet alltsedan han usurperade dess tron någon gång för länge, länge sedan. Än idag ser skuggvarelserna honom som "den som kom utifrån", men ingen har vågat sätta sig upp mot hans välde. En av de många skugglandsfurstar som Abraxes drev i landsflykt var [L'wethme], och dennes son [Nicoz] har således någon form av anspråk på Dimmornas herres tron, eller åtminstone delar av den. Abraxes vilar i den högsta salen i [Skymningens torn] i [Drömmarnas stad], som han inte på många sekler har setts lämna. Det sägs både i Skugglandet och Mundana att han rår över all världens dimmor, och sannerligen, en vit, tjock dimma tycks ofta uppenbara sig när Abraxes på något sätt är inblandad i händelser runtom i världen. Under namnet Zebul, 'den som höljer världen i dimma', var han en av Nekrokraternas gudar i världens forntid; sida vid sida med [Xinu], [Dibukk] och [Koyn]. Han tycks också ha någon form av förbund med [Havsdjupens moder], vars väldiga bestar flera gånger kommit till Abraxes hjälp.
Dimmornas Herre är också en framstående artefaktbyggare; många halvt mytiska förtrollade vapen som cirkulerar i Mundana påstås ha skapats av honom, däribland [Terena'an rowan]. Hans mästerverk framför andra lär vara [Akashâs kristallros], en sällsam artefakt av enastående skönhet. Denna artefakt är för tillfället i händerna på [Arali], men Abraxes tycks åtrå den närmast fanatiskt - kanske är det inte blomman i sig han vill åt, utan den karta till [Världens hjärta] som den verkligen utgör. Ett mystiskt system av svarta monoliter under flera jargiska städer tycks också på något sätt knutet till Abraxes och hans planer. Vad dessa planer egentligen går ut på har inte avslöjats - Abraxes har ibland bistått [Thizara], [Nicoz] och deras allierade, men för ett pris, men lika ofta verkar han motarbeta dem och allt de står för.
De andra drakarna betraktar Abraxes med misstänksamhet. Han var en gång med i [Drakalliansen], och bistod dessa i att förbereda Mundana inför Mörkret. Efter drakarnas något ödesdigra anfall mot Edron lämnade han dock alliansen för evigt i sällskap med [Rekhem] och [Syantecaran] - dessa tre gick sedan skilda vägar, och har varit rivaler snarare än vänner därefter.
Det har hävdats att Abraxes en gång var en av Antichtons drakar, som lyckades klamra sig fast vid Mundana under en peripeti och karva ut en maktbas i Skugglandet. Mundanas makters alla försök att stoppa honom tycks ha misslyckats - kanske för att Abraxes inte var av Mundanas jord, och således inte bunden av dess öde. En möjlighet är att Abraxes är så urgammal att han flydde Antichton redan under den första peripetin, och var i Skugglandet då det bildades - han har hävdat för Thizara att han är den äldsta fysiskt levande varelsen i Mundana.
Abraxes är skenbart en medelstor lumian, vacker men skugghöljd och olycksbådande, med svartblå, obsidianglänsande fjäll, märkta av ålder och ärr, och vingarna täckta av vita fjädrar. Han är med i draksången redan på andra plats (efter [Khazdurnis]), och sägs vara den främste magikern av alla Mundanas drakar. De magiska prestationer han faktiskt *har* uppvisat har varit minst sagt imponerande, särskilt som han skingrade [Dahzûrs rit] utan märkbar ansträngning, och därigenom lurade alla [De fyra tornen].

[K'tenwe] är av allt att döma Abraxes drakväktare, och går ofta dennes ärenden. Traditionen i Drakalliansen verkar dock länge ha varit att hålla sig med tre drakväktare, varken mer eller mindre - det är alltså fullt möjligt att Abraxes har fler drakväktare någonstans, som ännu inte uppdagats.

  [L'wethme]: Lwethme
  [Nicoz]: Nicoz
  [Skymningens torn]: Skymningens_torn
  [Drömmarnas stad]: Drömmarnas_stad
  [Xinu]: Xinu
  [Dibukk]: Dibukk
  [Koyn]: Koyn
  [Havsdjupens moder]: Havsdjupens_moder
  [Terena'an rowan]: Shonimeniyse
  [Akashâs kristallros]: Akashâs_kristallros
  [Arali]: Arali
  [Världens hjärta]: Världens_hjärta
  [Thizara]: Thizara
  [Drakalliansen]: Drakalliansen
  [Rekhem]: Rekhem
  [Syantecaran]: Syantecaran
  [Khazdurnis]: Khazdurnis
  [Dahzûrs rit]: Dahzûrs_rit
  [De fyra tornen]: De_fyra_tornen
  [K'tenwe]: Ktenwe