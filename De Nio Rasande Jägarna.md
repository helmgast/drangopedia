---
author: Ymir
created_at: '2011-08-18T14:47:43Z'
id: De Nio Rasande Jägarna
links:
  category:
  - Sagor och legender
  mention:
  - Callyvore
  - Elfridh Cynegel av Saxburr
  - Sankt Morridans sten
title: De Nio Rasande Jägarna
---

Legenden
--------

Sabriska folksägner berättar om den fruktade greve [Elfridh Cynegel av Saxburr]. Han ska ha hållt
hov någonstans i Consabers nordligaste bergstrakter, där han med skräck och sadism styrde sina
domäner. Elfridhs enda nöje sägs ha varit jakt, och en gång i månaden gav han sig ut tillsammans med
sina åtta trognaste vasallriddare för att jaga. Grevens jaktturer var inte några stillsamma affärer,
utan rasande orkaner av död och blodsspillan. Ackompanjerad av enorma, blodtörstiga jakthundar och
otaliga jaktsvennar sägs Elfridh och hans riddare ha dragit fram över landet och slaktat allt som
korsat deras väg utan misskund.

Här går legenderna isär något, men den vanligaste versionen av sagan berättar hur Elfridhs dotter,
den väna Elowen av Saxburr, en natt bestämde sig för att sätta stopp för faderns ogudaktiga grymhet.
Hon ska själv ha ridit ut i mörkret och medvetet ställt sig i vägen för jägarnas framfart. Elfridh,
vansinnig av blodtörst och raseri, störtade över henne och högg mot henne med sitt svärd. Men i
samma stund som svärdet genomborrade hennes bröst ska ett bländade ljussken ha lyst upp gläntan, och
när det slocknade stod varken Elowen, Elfridh eller någon ur hans följe att finna någonstans.

Det var Daak själv som steg ner och satte stopp för grevens ondsinta frammarch. Nu väntar han i
underjorden, och inte förrän den gamla helgedomen i [Callyvore] hotas av främmande makt ska han
låtas rida ut på sin sista jakt. När han blåser i sitt horn kommer [Sankt Morridans sten] att
spricka, och ur marken under den kommer han att rusa upp för att driva tillbaka Consabers fiender.
Med honom ska Elowen rida, och hon kommer att rikta hans vrede mot de som ådragit sig Daaks vrede.

  [Elfridh Cynegel av Saxburr]: Elfridh_Cynegel_av_Saxburr
  [Callyvore]: Callyvore
  [Sankt Morridans sten]: Sankt_Morridans_sten