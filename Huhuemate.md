---
author: Ymir
category:
- Autonomer
- Folk i Stora Arkipelagen
- Lumian
- Renhjärtade
- Ärrade
created_at: '2012-09-22T18:34:43Z'
id: huhuemate
image:
- huhuemate2.jpg
title: Huhuemate
---
![Huhuemate]

Det sägs att Huhuemate var [det Gamla Rikets] beskyddare, en kejserlig konfidant som slogs på arkipelagens forna gudafolks sida. En viktig faktor för det Gamla Rikets framväxande som ett paradis på Mundana. Han var en smäcker, smidig varelse med pärlemorvita fjäll. Ögonen sägs ha varit silverglänsande, och fyllde de som såg in i dem med en känsla av kärlek och ansvar.

Enligt legenden var Huhuemate en av mycket få varelser som överlevde kataklysmen som sänkte det Gamla Riket i [Stormarnas Hav]. Dock kunde inte ens drakens gudalika krafter skydda honom mot de fasansfulla energier som slet sönder kontinenten, och han kom mycket nära döden. Ändock klamrade han sig fast vid livet, invalidiserad och vanställd. Hans vingar var bara knippen av hudslamsor och utstickande benpipor som hängde från hans rygg, ögonen var bortbrända och lämnade tomma, blodiga hålor efter sig. Hans svans var bruten och trasig, köttet bortskavt från det mesta av den. Ena frambenet förvridet och halvt avbrutet och många av hans tår avslitna. Huden var helt söndertrasad och läkte ihop till ett sorgligt rutmönster av groteska ärr och brännmärken.

Så destruktiv var den energi som drabbat Huhuemate att han aldrig läkte från sina skador. Hans rörelseförmåga var kraftigt begränsad, och han kunde bara ta sig fram mycket långsamt, hans sönderbrända, förtvinade muskler klarade knappt av att förflytta hans tunga kropp. Så stark och brinnande var emellertid drakens själ att prövningarna snarare förnyade hans dedikering till arkipelagens välgång. Han lär ha tagit sin tillflykt till ett tempel i den nyligen skapade övärlden, från vilket han erbjöd råd och vägledning åt de som skulle komma att bebo arkipelagens öar. Han hade ansenliga profetiska förmågor och vandrade regelbundet drömvärldarna, och sägs ha varit en inspiration och en källa till visdom och insikt för många av arkipelagens härskare.

Vad som slutligen blev av Huhuemate förtäljer inte myterna, men vaga rykten gör gällande att han vilar i ruinerna av [Karakandu], vakande över [Izhanors fallna stjärnor].

## Väktare

-   [Yuni]
-   [Wadundun]

  [Huhuemate]: huhuemate2.jpg "Huhuemate"
  [det Gamla Rikets]: Det_Gamla_Riket
  [Stormarnas Hav]: Stormarnas_Hav
  [Karakandu]: Karakandu
  [Izhanors fallna stjärnor]: Izhanors_fallna_stjärnor
  [Yuni]: Yuni
  [Wadundun]: Wadundun