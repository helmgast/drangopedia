---
author: Lycan
created_at: '2012-09-26T22:11:03Z'
id: Awane
links:
  category:
  - Awane
  - Människofolk
  mention:
  - Arkipelagisk Daaktro
  - Darkener
  - Ebhroniter
  - Geraserna
  - Gorzazyner
  - Haha Mete
  - Ikine
  - Imaytron i Arkipelagen
  - Lohemiska
  - Lohemo
  - Oriton
  - Orongohongo
  - Phunguwe
  - Shuna
  - Stora Arkipelagen
  - Tainoa
  - Örådet
title: Awane
---

Awane är ett [Darkenerfolk] som utgör den dominerande folkgruppen i [Stora Arkipelagen]. Awanes säte
är framförallt norra och centrala Arkipelagen; ju längre söderut och utåt periferin man kommer,
desto fler av Arkipelagens andra folk stöter man på. Awane är inte bara majoritetsbefolkningen utan
också på så gott som alla vis Arkipelagens primärkultur, men de är också ett mycket splittrat och
heterogent folk som är svårt att sammanfatta, då de essentiellt uppstod ur en smältdegel av olika
kulturer. Awane anser sig framförallt härstamma från [Phunguwe], en foriansk civilisation som
invaderade Arkipelagen för årtusenden sedan, men i deras ådror flyter också rikliga mängder av
fornfolket [Tainoas] blod, liksom [ebhronitiskt] och fragment av de gåtfulla [Geraserna]. Historiska
jargiska, ebhronitiska och tirakiska folk har också influerat Awanes kultur, och format den till den
saliga kompott den är idag. Awane har många gemensamma nämnare i form av materiel kultur, matkultur
och språk, men religiöst är de mycket splittrade, med signifikanta grupper av [Daaktroende],
[Imaytroende], animister och [Gorzazyner]. Många öbefolkningar uppbär fortfarande stolt sina egna
traditioner, och det var mycket sent i historien som Arkipelagens utveckling hade nått så långt att
Awane i allmänhet började se sig själva i första hand som Awane, snarare än oritoner, lohemer etc.
Awane är det rikaste folket i Arkipelagen, och har den mest avancerade materiella och intellektuella
kulturen - samtliga universitet ligger på Awanes öar, liksom alla stora städer och handelshus, och
deras dominans begränsas enbart av de många problem de står inför i [Örådets] strävan att bygga ett
enat arkipelagiskt rike.

De flesta Awane talar [Lohemiska], med mer eller mindre grova dialekter från sin egen ö eller
hemtrakt. men folkgrupper som ibland räknas till Awane, såsom [Ikine] och [Shuna], har sina egna,
märkliga tungomål.

Awane är relativt högresta och ofta ganska kraftigt byggda; de från norra Arkipelagen har mycket
mörk hudton, nästan svartblå, medan Awane från sydöst är markant ljusare, och folket på [Oriton] och
[Lohemo] mitt emellan. Andra 'typiska' drag är få, och olikheterna större än likheterna - det är
långt ifrån säkert att andra öbor hade kunnat identifiera en Awane om inte för hennes kläder,
dialekt och manér. En del Awane har rakt hår, enligt somliga ett arv från Geraserna, men de flesta
har krusigt, tjockt hår och mörka ögon. Håret är, som hos de flesta Darkenerfolk, i regel kolsvart,
men en del Awane färgar delar av sitt hår brunt, vitt eller svagt rött. Bland Awanemän är det status
att ha ett stort, frodigt skägg, men inom militära kretsar är män oftast slätrakade både i ansiktet
och på huvudet, eller uppbär som bäst en hårpiska. Hos köpmän och präster är rakad hjässa i
kombination med ett krusigt helskägg en mycket vanlig look. Awanekvinnor sätter upp sitt hår i små,
tunna flätor, eller avancerade knutar täckta av tygsjok. Likt andra Arkipelagiska folk tycker man om
tatueringar och smycken, men medan Awanes tatueringskultur är mycket försiktig och konservativ
jämfört med grannfolkens, är piercingkulturen högt utvecklad, och de som har råd uppbär de mest
fantastiska smycken i öron, näsa, läpp eller ögonbryn - andra nöjer sig med benbitar, träpluggar och
halvädelstenar. Flickor får en ring i ena näsvingen som en slags vuxenrit när de fått sin första
månadsblödning, och inte sällan ännu tidigare eftersom ringen anses skydda mot [Haha Mete], som
annars hade kunnat kidnappa de unga liven till sina hedonistiska orgier i dödsrikets förgård. Ringen
förses ofta med magiska mönster eller [symboler], för att fungera ännu bättre för sitt ändamål.
Ibland föds pojkar under dåliga tecken och riskerar andarnas vrede, och då klär man oftast ut dem
till flickor under uppväxten och förser dem med samma skyddande ring. När pojkarna vuxit upp får de
åter bli män, eftersom andarna vid det laget glömt bort dem.

**Frivillig Regel:**Man kan välja att representera Awane som ett eget folkslag snarare än en
undergrupp till det darkenska folket. De får isåfall följande värden och karaktärsdrag: STY +1, BIL
+1, Generositet: Högt (2T6+6), Lojalitet: Lågt (2T6+1).

  [Darkenerfolk]: Darkener
  [Stora Arkipelagen]: Stora_Arkipelagen
  [Phunguwe]: Phunguwe
  [Tainoas]: Tainoa
  [ebhronitiskt]: Ebhroniter
  [Geraserna]: Geraserna
  [Daaktroende]: Arkipelagisk_Daaktro
  [Imaytroende]: Imaytron_i_Arkipelagen
  [Gorzazyner]: Gorzazyner
  [Örådets]: Örådet
  [Lohemiska]: Lohemiska
  [Ikine]: Ikine
  [Shuna]: Shuna
  [Oriton]: Oriton
  [Lohemo]: Lohemo
  [Haha Mete]: Haha_Mete
  [symboler]: Orongohongo