---
created_at: '2012-10-27T07:55:15Z'
id: Kabalaorden
links:
  category:
  - Akademiker
  - Byråkrater
  - Kabalaorden
  - Magikerfraktioner
  - Work in progress
  - Österns torn
  mention:
  - Almexandra av Verus
  - 'Anchiroë Fal-amakon'
  - Apexryggen
  - Athix Calas
  - Bubestos av Mhala
  - Cabötkas
  - Cathexion
  - Chadarians hopp
  - Charguler
  - Consaber
  - Cor Organum
  - Corinth Mundana
  - Danarth
  - Demirkh klan Roghan hus Kharom
  - Drunok
  - Ebhron
  - 'Gaalran Fal-ka Flexus'
  - Gameronvarven
  - Hauraniderna
  - 'Ir-Idon Lira'
  - Jarro Ugg
  - 'Jolanda Nadell-demranba'
  - Kabalaöarna
  - Kalilíshma
  - Kardin
  - Kharil’ut
  - Kleopompus II
  - Lalasta
  - Legio colonan
  - Luberos
  - Malgoahritisk Daakkyrka
  - Mali Bey
  - Milon Mundana
  - Paraxenom Fax
  - Perfidium
  - Qardakit
  - Rauner
  - 'Rhung-Alari'
  - Rigadava
  - 'Sao-lith'
  - Shekere Dahl
  - Tarashar
  - 'Telan Xin''er'
  - Terek
  - Terraspei
  - Thakalatribunalerna
  - Thelepylos
  - Theothanatos
  - Theradalobor Kentiva
  - Tizheruk
  - Tria Asterion
  - Ultima
  - Uruguter
  - Wulan Talaë
  - Zhanisk mystik
  - Zor Kusik Borogorna
title: Kabalaorden
---

Mundanas mäktigaste magikersällskap. En urgammal sammanslutning av magiker som har sitt högsäte i
[Ebhron]. Sällskapet har dessutom upprättat kabaler i västra Mundana, däribland i [Chadarians hopp],
[Consaber] och [Drunok]. Kabalaorden förfogar över ett större landområde i södra Ebhron kallat
[Terraspei], vilket inkluderar [Kabalaöarna]. Terraspei består av ett peninsulärt landområde och
åtta större öar, på vilka Kabalaordens viktigaste akademier och laboratorier samsas med åkermark,
befästningar och vanliga samhällen.

Historia
--------

Kabalaorden är i själva verket äldre än statsbildningen Ebhron, med traditioner som sträcker sig mer
än 6000 år tillbaka i tiden. Kulturerna på den ebhronitiska kontinenten har rötter som är ännu äldre
(över 15 000 år i extremfall), och i vissa meningar är Kabalaorden arvtagare till dessa. En
Kabalaorden i igenkänlig form är dock skönjbar för ungefär 6000 år sedan, resultatet efter att
magushärskaren [Kalilíshma] bjudit in en stor delegation magiker från det coloniska imperiet till
sitt hov. De coloniska magikerna blev kvar och lade tillsammans med Kalilíshmas egna magi
fundamenten för det som skulle bli Kabalaorden.

### Terek

Vid den tiden, då Kabalaorden framstått tydligt i egen makt med strukturer som påminner om de den
har idag, var den en magikrati som genom vasaller och lydstater kontrollerade mycket av området i
nuvarande södra hälften av Ebhron. Kabalaunionen var vid den tiden utsatt för mycket aggressiva
gränsöverträdelser av barbarklanerna [Mali Bey] och [Kharil’ut] (som senare skulle bli kända som
[rauner]), och man fruktade allt mer för statens fortsatta varande. En allians med en koalition av
krigiska småstater, [Terek], i norr (mot vilka man tidigare utkämpat flertalet krig) räddade dock
Kabalan under det värsta hotet. Barbarernas framryckningar blev dock värre och både Kabalaunionen
och Terek fick till slåss med allt man hade för att överleva. När så slutligen Mali Beys store
erövrare, [Cabötkas], dödades i striderna om [Qardakit] var de båda allierade staterna så illa
medtagna att man valde att slå ihop sina respektive styren och administrationer. De kvarvarande
barbarstammarna gick med på en långvarig fred i utbyte mot landområden och medborgarskap, och det
moderna Ebhron började växa fram genom denna fusion av Kabalaorden, Terek och protorauner. Mali Beys
och Kharil’uts krigshövdingar uppgick med sina klankrigare i den ebhronitiska armén och kom att
tillsammans med Tereks professionella soldater bilda en slags krigaradel. Medan Kabalaordens
akademiskt inriktade ämbetsmän fick ett mycket stort inflytande över Ebhrons kultur och samhällsliv
förblev den stridande överklassen tydligt en egen klass. När så konflikterna med Övärlden blossade
upp kvarstod en djup klyfta i det ebhronitiska samhället mellan Kabalaordens magiker och landets
väpnade styrkor. De högsta befälhävarna tillika rättsutövarna, kallade [tarasharer], stod i rakt
nedstigande led från protorauniska hövdingar och terekiska generaler. De agerade enligt en hårt
militäristisk doktrin och sökte ständigt yttre fiender att testa sin styrka och sitt strategiska
kunnande mot. Kabalaorden utgjorde alltjämt en motvikt till tarasharerna och företrädde i de allra
flesta situationer en betydligt mer pacifistisk utrikespolitik.

### Tarasharernas fall

De stora nederlagen i Övärlden var början på slutet för tarasharernas välde. Även om det fortfarande
inte är helt kartlagt vem som egentligen anstiftade angreppet på [Lalasta] (det finns teorier om att
det var Kabalaorden som falsifierade dokument för att provocera fram en militär respons från
tarasharerna mot Övärlden), fick tarasherna stå med det mesta av skulden när det gått dåligt. Ett
brett folkligt missnöje växte fram, riktat mot de kostsamma och fruktlösa krigen i västerled.
Samtidigt kvarstod hotet från [chargulerna] och [Thelepylos]. När [Kleopompus II] begick självmord
efter det katastrofala angreppet på [Shekere Dahl] anses tarashareran slutligen helt över (även om
titeln tarashar fanns kvar i vissa juridiska sammanhang). Kabalaorden, som fått ta ett steg tillbaka
under Ebhrons mest krigiska era, kunde nu blomstra. Ett massivt folkligt stöd hade gradvis vuxit
fram för magikersällskapet, och Ebhrons principus orbis blev för första gången landets självklara
statsöverhuvud.

### Modern tid

De senare åren har blivit allt mindre turbulenta för hela Ebhron. Den relativa freden med den Stora
arkipelagens östater har bidragit mycket till detta, medan de gamla krigen mot [Danarth] och
[Hauraniderna] är över sedan länge. Några av de mer krigiska invånarna i [Milon Mundana] skapar
ibland oordning och rädsla längs Ebhrons ostligaste gränser, men det finns ingen närliggande
statsmakt som har position att på allvar hota varken Ebhron eller Kabalaorden. I detta militära
vakuum har har Kabalaorden istället lagt mycket resurser på att skapa goda förbindelser med Legio
colonan, samt att reparera något av relationen med Stora arkipelagen. Vad gäller Legio colonan har
man alltid haft ett fruktbart, ömsesidigt utbyte, och det har varit enkelt och självklart att
fortsätta på den traditionen. [Paraxenom Fax] (mer om det nedan) har dock gått betydligt längre och
drivit en mycket hårdare linje, och har målmedvetet verkat för ett extensivt militärt stöd till
Consaber Kabalaorden är väldigt intresserad av [Luberos] och hade gärna haft ön under sin kontroll.
Hur man ska uppnå detta utan att dra igång ett nytt krig är en fråga som ännu inte besvarats på
tillfredsställande sätt. Under tiden har Kabalan istället satsat på stora diplomatiska
ansträngningar, och har sedan några år tillbaka för första gången på mycket länge fått tillstånd att
upprätta en permanent närvaro i Garandor (den ebhronitiska envoyen har dock fortfarande inte
formellt accepterats, varvid det ännu inte rör sig om en ambassad i ordets rätta bemärkelse).

Doktrin
-------

Kabalaorden är en pragmatisk sammanslutning jämfört med sina huvudkonkurrenter, till skillnad från
[Legio colonan] förekommer inga fördomar mot ickeadliga medlemmar, och till skillnad från
[Thakalatribunalerna] finns inget förbud mot någon aspekt eller magiform. Denna befrielse från yttre
begränsningar har medfört stora fördelar, Kabalaorden är dessutom uråldrig och mycket stor, varvid
man med viss säkerhet kan hävda att den idag utgör Mundanas starkaste och kunnigaste
magikertradition. Magiteoretiskt står Kabalaorden nära de andra postcoloniska sammanslutningarna,
vilket inte är jättekonstigt, då även Kabalaorden grundades i samarbete med coloniska magiker. Men
även om Thakalatribunalerna och [Legio colonan] båda vilar på samma imponerande kunskapstradition
som Kabalaorden och har gjort enorma landvinningar i modern tid, är de båda i någon mening
Kabalaordens småsyskon. Inom vissa områden överglänser visserligen de andra postcoloniska
magitraditionerna sin ”storasyster” (Thakalatribunalernas förståelse för teckenmagi och Legio
colonans arbete med abstrakt flödesteori är bra exempel), men generellt finns det både mer och
bättre magiforskning i Ebhron (detta ska ses i kontrast till de mundana vetenskaperna I Ebhron, som
stagnerat något oerhört de senaste seklen). Se även [Cathexion][] [Theothanatos].

Akademier
---------

### Ultima opus

På [Ultima], en av [Kabalaöarna], ligger ordens till ytan tredje största akademi. Ultima opus är
speciell då den primärt är tillägnad studiet och utövandet av alkemi. De andra akademierna är
generellt mer lika varandra, uppförda med samma grundfilosofi med auditorier och studiesalar, medan
Ultima opus mest består av en stor mängd enorma verkstäder och maskinhallar. Att komma till Ultima
opus är som att stiga in i en annan värld, en värld bestående av maskiner, hammare, böljande rök och
oljiga kugghjul. Överallt pågår febril aktivitet. I hamnen finner vi [Gameronvarven] där magiskt
förbättrade havsfarkoster firas ner i vattnet genom ett mycket intrikat nätverk av kranar och
rälsar. I den stora maskinhallen, [Cor Organum], i akademins innersta sker den mest påkostade och
aktuella forskningen, masugnar, drivna av fängslade demoner, smälter ner [Perfidium] och annan
magisk metall, golemmaskiner ger kraft åt gigantiska stångjärnshämmare och sällsynt kraftfulla
kristaller förser olika installationer med energi.

### Nefastus

På [Sao-lith], en enslig ö sydväst om Terraspei, långt ifrån land och bebyggelse, ligger den ökända
Nefastus-akademin. Akademin uppfördes år 1024 jt för att husera Kabalaordens farligaste och mest
destruktiva experiment. De som ansöker om att få bruka Nefastus-akademins fakulteter förbjuds
vanligtvis från att tillbringa mer än ett halvår på ön då skaderisken bedöms som för hög.

### Algidus

En av de absolut minsta och oländigaste akademierna, belägen långt norrut, på den stora tundran.
Algidus-akademin är konstruerad rakt ovanpå en av Mundanas största kryotropiska noder, och är
speciellt tillägnad studiet av köld och is. Det är inte något vidare populärt att verka vid
Algidus-akademin då arbetsförhållandena är ökänt jobbiga. Detta vägs dock upp av att akademin har
producerat en del verkligen fascinerande forskning, bland annat kring effekten Köldharmoni.
Experiment med en åkallad [Tizheruk] (isorm) höll nyligen på att sluta i katastrof när den enorma
ormen bröt sig ur sina förseglingar, något som paradoxalt nog har skapat ett allt större intresse
för akademin bland experimentlystna Kabala-magiker.

Berömda medlemmar
-----------------

### [Athix Calas]

Principus orbis för Kabalaorden. Har under lång tid verkat för att diplomatiskt förstärka
Kabalaordens position i [Corinth Mundana] och etablera nya akademier utanför Ebhrons gränser. Athix
är en gammal man, sliten av politiska intriger och farliga experiment, och valet av hans
efterträdare är för tillfället en mycket aktuell fråga i Kabalaorden

### [Zor Kusik Borogorna]

Principus regus för Excelcius-akademien på ön Excelsior i Ebhron. Akademien lär ut teoretisk magi
och andra teoretiska vetenskaper. Kusik är en typisk taup – ljushårig, vithyad, lång och smal. Hans
titel ’Zor’ betyder ’magiker’ på taupernas språk, eirov. Kusik Borogorna är känd för besvärjelsen
Kusiks krossande käftar, som är en förbättrad variant av Bizars retroaktiva disintegration

### [Demirkh klan Roghan hus Kharom]

En machiavellisk dvärg som är principus regus för Ultima opus-akademin. Han undervisar personligen i
alkemi och olika alkemiska processer. Demirkh är känd för sina magiska artefakter som han tillverkar
för Kabalans egna bruk. Demirkh har ett eget palats i bergstoppen längst upp på ön Ultima. Demirkh
är känd för besvärjelsen Demirkh klan Roghans eldsegg, som han använder för att förtrolla svärd och
spjut.

### [Gaalran Fal-ka Flexus]

Principus regus för Flexus-akademien på ön Flecto i södra Ebhron. Gaalran är en mörkhyad, mycket
korpulent herre som klär sig extremt extravagant. Han föreläser själv i alstringsteori och
magiförnimmelse, men är allt som oftast upptagen med att intrigera mot Kabalaordens dvärgar, som han
håller för intet gott; Gaalran har i decennier varit övertygad om att Drezin och Roghan i Ebhron har
en konspiration för att ta över Kabalaorden, och därmed riket.

### [Almexandra av Verus]

Almexandra är principus regus för Verusakademin i [Chadarians hopp], och därför, på gott och ont,
relativt fri att agera på egen hand, utan att syltas in i intrigerna i Kabalans inre cirkel. Till
syvende och sist har hon emellertid rösträtt, och hennes språkrör [Telan Xin'er] ser till att bevaka
hennes intressen i Ebhron. Hur som helst verkar hon vara lojal til [Athix Calas] och de andra
proponenterna för västlig expansion. Almexandra är känd för sitt skarpa intellekt och utmärkta
deduktionsförmåga, som hon ofta ger prov på under sina föreläsningar i historia och filosofi.
Almexandra har två besvärjelser uppkallade efter sig: Almexandras hartass och Almexandras stillhet.

### [Theradalobor Kentiva]

Kentiva är en av de mest högljudda medlemmarna i Kabalaordens innersta cirkel. Han förespråkar att
Kabalan med militär makt skall lägga under sig de ”västliga provinserna” – med vilket han avser
Stora Arkipelagen, Consaber och Thalamur. Han har dock inte speciellt mycket stöd för dessa idéer
och hans arbete som principus regus för Ritus-akademin är egentligen det enda område där någon tar
hans idéer på allvar. Kentiva lär personligen ut ritualmagi och ritualer. Han leder också
forskningen för att utveckla nya ritualer.

### [Ir-Idon Lira]

Principus regis för Sanctus-akademin som sysslar med demonologi och forskar om religionerna i
Mundana. Ir-Idon Lira har goda kontakter med [Kardin], domus magus för huset Avarine i Legio
Colonan. Hon är [malgoahritisk] Daaktroende, och inom Kabalaordens innersta cirkel propagerar hon
för att Ebhron på sikt skall införa en egen variant av Daakkyrkan, vilket hon menar skulle stärka
och ena riket, och ge välbehövlig respekt från västliga makter.

### [Jolanda Nadell-demranba]

Jolanda är principus regus för Formulus-akademin på den ebronitiska ön Formosa. Hennes medlemskap i
Kabalaorden är omtvistat då hon från början kommer från Momolan där hon fick sin utbildning till
magiker av [zhaniska mystiker], vars doktrin är högst kontroversiell i Ebhron. Under alla
omständigheter har Jolanda dock bidragit med många positiva tillskott till Kabalaordens
besvärjelsekonst. Hon har sett till att många nya besvärjelser skapats, men hon vägrar att ta åt sig
äran för detta och därför finns inga besvärjelser med hennes namn.

### [Jarro Ugg]

Före detta marnakhtirak som numera är principus regus för Extempus-akademin inom Kabalaorden. Han är
en tirak som fjärmat sig hela den tirakiska kulturen. Jarro lär ut extemporering (improviserad
magi). Från början var Jarro en tirakisk legosoldat som slog sig på magikeryrket under sina
ungdomsår, upplärd av [Wulan Talaë] av [Rigadava]. Han är mycket sofistikerad och har i praktiken
avsagt sig allt släktskap med tiraksläktet. Till och med Demirkh accepterar Jarro, de enda som inte
gillar honom är Ebhrons fåtaliga tiraker, som ser honom som en sillmjölke, fåntratt och
femtecolonare utan like.

### [Anchiroë Fal-amakon]

En av centralgestalterna i Athix Calas' inre krets och dennes rekommendation till platsen som
Kabalaordens nästa Principus orbis. Både Anchiroës anhängare och motståndare hävdar att hon i mångt
om mycket mest kommer vara en ny Athix Calas. I själva verket är hon dock aningen mer förslagen än
folk antar, och har dolt mycket av sin sanna agenda, även för Athix.

### [Tria Asterion]

Anchiroës främsta utmanare är en eldfängd provokatör från Ebhrons nordöstra gränsposteringar. Tria
företräder en påtagligt mer aggressiv politisk linje jämfört med Athix och Anchiroë. Hon vill på
sikt öppna för en ny ockupation av [Lalasta] och [Luberos] och propagerar för att fördriva de
charguldyrkande [uruguterna] från [Apexryggens] östra utlöpare.

### [Bubestos av Mhala]

En av de mest framträdande av de överlevande medlemmarna i Paraxenom Fax.

Subgrupper
----------

### Paraxenom Fax

Ursprungligen bestående av merparten av gruppen som arbetade fram
[theothanatosteorin][Theothanatos]. Med tiden har de vuxit i medlemsantal och inflytande. [Paraxenom
Fax] är ett kotteri, en semihemlig sammanslutning av magiker som förenas av ett gemensamt intresse,
och verkar aktivt för att påverka den Kabalaordens politiska riktning. De är generellt intresserade
av [Rhung-Alari], mycket mer så än resten av orden, och av oneirotropi. Paraxenom Fax har på många
sätt ett gott rykte, och det var i flera år en ära att bli inbjuden till gruppen, på senare tid har
dock flera av dess medlemmar försvunnit eller mördats, något som medfört att medlemskap i gruppen
blivit tämligen oattraktivt.

  [Ebhron]: Ebhron
  [Chadarians hopp]: Chadarians_hopp
  [Consaber]: Consaber
  [Drunok]: Drunok
  [Terraspei]: Terraspei
  [Kabalaöarna]: Kabalaöarna
  [Kalilíshma]: Kalilíshma
  [Mali Bey]: Mali_Bey
  [Kharil’ut]: Kharilut
  [rauner]: Rauner
  [Terek]: Terek
  [Cabötkas]: Cabötkas
  [Qardakit]: Qardakit
  [tarasharer]: Tarashar
  [Lalasta]: Lalasta
  [chargulerna]: Charguler
  [Thelepylos]: Thelepylos
  [Kleopompus II]: Kleopompus_II
  [Shekere Dahl]: Shekere_Dahl
  [Danarth]: Danarth
  [Hauraniderna]: Hauraniderna
  [Milon Mundana]: Milon_Mundana
  [Paraxenom Fax]: Paraxenom_Fax
  [Luberos]: Luberos
  [Legio colonan]: Legio_colonan
  [Thakalatribunalerna]: Thakalatribunalerna
  [Cathexion]: Cathexion
  [Theothanatos]: Theothanatos
  [Ultima]: Ultima
  [Gameronvarven]: Gameronvarven
  [Cor Organum]: Cor_Organum
  [Perfidium]: Perfidium
  [Sao-lith]: Sao-lith
  [Tizheruk]: Tizheruk
  [Athix Calas]: Athix_Calas
  [Corinth Mundana]: Corinth_Mundana
  [Zor Kusik Borogorna]: Zor_Kusik_Borogorna
  [Demirkh klan Roghan hus Kharom]: Demirkh_klan_Roghan_hus_Kharom
  [Gaalran Fal-ka Flexus]: Gaalran_Fal-ka_Flexus
  [Almexandra av Verus]: Almexandra_av_Verus
  [Telan Xin'er]: Telan_Xiner
  [Theradalobor Kentiva]: Theradalobor_Kentiva
  [Ir-Idon Lira]: Ir-Idon_Lira
  [Kardin]: Kardin
  [malgoahritisk]: Malgoahritisk_Daakkyrka
  [Jolanda Nadell-demranba]: Jolanda_Nadell-demranba
  [zhaniska mystiker]: Zhanisk_mystik
  [Jarro Ugg]: Jarro_Ugg
  [Wulan Talaë]: Wulan_Talaë
  [Rigadava]: Rigadava
  [Anchiroë Fal-amakon]: Anchiroë_Fal-amakon
  [Tria Asterion]: Tria_Asterion
  [uruguterna]: Uruguter
  [Apexryggens]: Apexryggen
  [Bubestos av Mhala]: Bubestos_av_Mhala
  [Rhung-Alari]: Rhung-Alari