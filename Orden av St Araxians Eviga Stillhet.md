---
author: Ymir
created_at: '2014-01-16T01:11:06Z'
id: Orden av St Araxians Eviga Stillhet
links:
  category:
  - Asketer
  - Autonomer
  - Degenerade
  - Kyrkliga ordnar
  - Kättare
  mention:
  - Araxiankrönikan
  - Chargulernas
  - Damoklenes hallar
  - Danbréann
  - Flambeau Rodersin
  - Gran Araxian vid Touk
  - Khora
  - Olanden
  - Sabrisk Daakkyrka
  - St Araxian bortom haven
  - St Araxians Himlastigandes kloster
  - St Baraxors kloster
  - Turinas helgonaskrifter
  - Vita jungfrun
title: Orden av St Araxians Eviga Stillhet
---

Orden av St Araxians eviga stillhet, eller Ariaxianiterna, är en eremitorden inom den [sabriska
daakkyrkan]. Orden utmärks av sina strängt asketiska och världsfrånvända traditioner, samt det
faktum att samtliga kloster är blandkloster där både munkar och nunnor lever. Grundare var St
Araxian, en mystisk figur som levde i Consaber på 1200-talet sabrisk tideräkning. St Araxians liv
och gärning finns beskrivet i [Araxiankrönikan], en bok som dock endast existerar i några få
exemplar, och detta parat med det faktum att Araxianiterna är en obskyr orden som få känner till
eller bryr sig om har resulterat i väldigt liten allmän kännedom om St Araxian. Han tros ha sett
Daaks ljus under en upptäcktsfärd i fjärran östern, i [Chargulernas] skugghöljda riken, varifrån han
ensam återvände, sedan han begravt alla sina vänner på en gudsförgäten strand vid världens ände.
Polemiker menar att Araxian efter detta helt sonika blivit galen, men den officiella historien är
att han var uppfylld av gudomlig insikt då han senare drog runt som en trashank och tiggare på
[Danbréann]. Omsider mediterade han på en enslig, stormpiskad klippö i ögruppen [Vita jungfrun], dit
en växande grupp av utstötta, dårar och visionärer sökte sig för att be vid hans fötter och söka
hans vägledning. Araxian förklarade att på denna plats skulle evig stillhet och evigt lugn råda, i
stormens öga bland världens virvlande elementkrafter, och här i ensamhet, bortom världsliga
frestelser och känslor, skulle rättrognas själar inträda i ett slags tillstånd av inre harmoni och
stillhet, och vid döden uppstiga till Daak.

På platsen där St Araxian själv, enligt [Turinas helgonaskrifter], uppsteg till himmelriket i en
pelare av ljus i herrens år 1222, grundade hans följeslagare ett kloster, [St Araxians
Himlastigandes kloster], som därmed blev Araxianitordens moderkloster. Genom åren grundades
ytterligare tre kloster, [Gran Araxian vid Touk] i nordvästra Tokon, [St Baraxors kloster] i
[Olanden] och [St Araxian bortom haven] på en gåtfull plats öster om Alarinn. Idag uppgår
ordensmedlemmarna i cirka 500; det exakta antalet är okänt då klostren är så avskilt belägna och
dess inneboende notoriskt misstänksamma mot besökare. Likfullt sker besök ibland från nyfikna
klosterbröder från andra ordnar, men dessa känner sig nästan alltid alienerade av araxianiternas
udda traditioner, och araxianitiska munkar har sällan eller aldrig växlat brev och skrifter med
andra trosbröder. Man är därför i stort sett helt avskurna från de intellektuella och teologiska
utvecklingarna inom Daakkyrkan, och det måste förmodas att araxianiternas interna doktrin är
ålderdomlig och egensinnig, för att inte säga inavlad. Sanningen, som få om någon utomstående känner
till, är att 'egensinnig' vore en underdrift. Om inte St Araxian själv var galen blev hans
efterträdare snart det, då Vita jungfrun ligger mitt på en ataxatropisk maginod och ofta påverkas av
pyrotropiska magiströmmar från Askslätten på Danbréann. Någonting läckte på Vita jungfrun igenom
barriärerna mellan [Khoran] och [Damoklenes hallar] och kom St Araxians tidiga följeslagare att
skåda kaoset mellan tid och rum, och om Araxianiterna av idag dyrkar Daak överhuvudtaget är det i en
bisarr form präglad av paradoxal filosofi, mer eller mindre blasfemiska riter, och kunskap som inte
var ämnad för dödliga själar.

Araxianitorden har en traditionell hierarki, men nunnorna anses konsekvent stå under munkarna i
hierarkin, och priorinnan är en slags högra hand åt priorn som förestår varje kloster. Ordensdräkten
är extremt enkel; munkar bär en brun vadmalskåpa med en märklig järnmask för ansiktet. Nunnor bär en
svart klädnad med dok och slöja som täcker ansiktet helt. Många inom varje kloster står periodvis
eller permanent under tystnadslöfte, och kommunicerar istället med ett särskilt teckenspråk.
[Flambeau Rodersin], Primod av Turina för nästan ett sekeln sedan, gjorde ett officiellt fördömmande
av Araxianitorden på grund av deras könsblandade kloster och påstått blasfemiska klosterrit, men han
fick aldrig gehör för detta hos primoden av Calnia, och hittades en stormig natt år 1429 på sitt
arbetsrum, uppäten inifrån av abnormt stora maskar.

  [sabriska daakkyrkan]: Sabrisk_Daakkyrka
  [Araxiankrönikan]: Araxiankrönikan
  [Chargulernas]: Chargulernas
  [Danbréann]: Danbréann
  [Vita jungfrun]: Vita_jungfrun
  [Turinas helgonaskrifter]: Turinas_helgonaskrifter
  [St Araxians Himlastigandes kloster]: St_Araxians_Himlastigandes_kloster
  [Gran Araxian vid Touk]: Gran_Araxian_vid_Touk
  [St Baraxors kloster]: St_Baraxors_kloster
  [Olanden]: Olanden
  [St Araxian bortom haven]: St_Araxian_bortom_haven
  [Khoran]: Khora
  [Damoklenes hallar]: Damoklenes_hallar
  [Flambeau Rodersin]: Flambeau_Rodersin