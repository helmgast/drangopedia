---
created_at: '2011-08-11T04:14:19Z'
id: Anak Khanum
links:
  category:
  - Platser i Västlanden
title: 'An''ak Khanum'
---

"Lilla prinsessan" uppfördes under dynastin Zhia, en period hyllad för sin estetik. Den ligger också
i Alkarzan, och var tänkt som dhaoragen framför alla andra; Mhîmrättens huvudsäte näst Tabbahs
gyllene tron. Emellertid lyckades man inte riktigt överträffa den väldiga Tilikari-dhaoragen, ej
heller Gur-i-Zindas mytiska status. An'ak Khanum är mycket yngre än Gur-i-Zinda, dock, och både
smäckrare, elegantare och mer enhetlig i sin arkitektur. Arkitekten sägs ha varit en man vid namn
Uzud Yarkand, som ville göra byggnaden behagfull att skåda från Mhîms plats i himlen. Själva
huvudbyggnaden är lik en lotusblomma till formen, något som mest märks från ovan, och har flera
sidokammare med mindre takkupoler samlade runt en större tempelsal i mitten, där den största kupolen
tronar i "blommans" mitt. Alla salarna är förenade via luftiga pelargångar. Minareterna är något
separerade från huvudbyggnaden, och nås via smäckra broar högt upp i luften. Det mest magnifika med
An'ak Khanum är dock golvet, där färgad marmor lagts ut i ett underskönt mönster vars centrum är en
jättelik, vit krysantemum kantad av vita fåglar, mitt i den stora tempelsalen. Katedralen
uppkallades efter Zarifi, Mhîm Uzûm Shaches favoritdotter, och äppelträden hon lät plantera blommar
fortfarande i trädgården.

Byggnaden tjänar idag som en madrasa, och är en av Mhîmrättens viktigaste skolor. Ovanligt många
flickor studerar här, kanske på grund av An'ak Khanums påstått feminina framtoning.