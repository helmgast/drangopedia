---
author: Ymir
category:
- Adelsdamer
- Damarier
- Gamlingar
- Hämndlystna
- Matriarker
- Ätten Kurvald
- Ätten van Culnar
created_at: '2012-09-27T10:20:36Z'
id: ileana van culnar
title: Ileana van Culnar
---
Ileana van Culnar är [Cermiras] fruktade drottningmoder, och syster till [Yegor van Culnar], den minst lika fruktade vojvoden av de östra skogarna. Som mor till Cermiras bångstyrige konung [Vidkun VII] har hon även på sin ålders höst fullt upp med den intrighärd som är hans hov, men i sina ambitioner har hon en otippad allierad i form av sin svärdotter, [Miranda Morgonstjärna], en lömsk dam som desperat försöker hålla pli på sin make. Tillsammans eftersträvar de ständigt mer makt vid hovet, och möter här motstånd inte bara från kungens många ambitiösa bastarder, utan också prinsessan [Petronella] och hennes makes ätt, [Filbunkarna]. Det råder vidare ett kallt krig mellan Ileana och [Valdemar Jarl], hennes egen son, sedan denne försiktigt uttryckte att den gamla damen borde sluta blanda sig i rikets angelägenheter och dra sig tillbaka till sitt släktgods i Damarien. Ileana har istället gjort det till sin ålderdoms mission att se till att han, Filbunkarna och kungens favorit [Raho Utbygdsjägaren] aldrig kommer närmare tronen.

Drottning Mirandas senaste infall att förvisa alla samoritroende och drunokiskt Daaktroende från hovet har fått hennes och Ileanas allians att knaka i fogarna, då Ileana därmed gick miste om chansen att utnyttja sina hållhakar på [Robart Teggon], rikets ashariske spionchef. Den äldre damen är mer pragmatisk än Miranda, som stundtals hänfaller åt idealism; en lyx man aldrig unnar sig i ätten van Culnar. Drottning Ileana kan behöva se sig om efter nya allierade, och har bestämt att det för detta ändamål är läge att luta sig på sin bror i Damarien. Den där resursfulle unge [sir Yorak] har väl ändå inget för sig?

Ileana van Culnar är en smal och benig kvinna med insjunkna, fårade kinder, spruckna läppar och kalla, ljusgröna ögon. Hennes grånade hår har fortfarande kvar tydliga stråk av brunt, och hon bär det gärna i en fläta under sin damariskt inspirerade krona, en fantastisk pjäs i vitt guld med snökristaller i diamant. Likaså hennes klänningar uppvisar en dragning åt hemlandets estetik, en smakfull blandning av soldiska färger och skärningar och damariska mönster. På fingrarna bär hon [tio ringar] som alla påstås ha varsin magisk egenskap, men i själva verket sannolikt bara rymmer små hemliga utrymmen för papperslappar, droger och gifter. Eller?

  [Cermiras]: Cermira
  [Yegor van Culnar]: Yegor_van_Culnar
  [Vidkun VII]: Vidkun_VII
  [Miranda Morgonstjärna]: Miranda_Morgonstjärna
  [Petronella]: Petronella_Filbunke
  [Filbunkarna]: Ätten_Filbunke
  [Valdemar Jarl]: Valdemar_Jarl
  [Raho Utbygdsjägaren]: Raho_Utbygdsjägaren
  [Robart Teggon]: Robart_Teggon
  [sir Yorak]: Yorak_van_Culnar
  [tio ringar]: Cermiras_tio_ringar