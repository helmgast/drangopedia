---
author: Joel
category:
- Bastarder
- Drakryttare
- Riddersdamer
- Sabrier
created_at: '2011-02-10T02:51:07Z'
id: enry av tír chellaigh
image:
- Enry_av_Tír_Chellaigh.jpg
title: Enry av Tír Chellaigh
---
![Lady Enrys personliga vapen; hon har tagit Arkipelagens paradisfågel som sin symbol, ihop med två stjärnor - en för Övärlden och en för Consaber]

Enry växte upp som en tämligen okänd vandrande riddares "olyckshändelse" med en värdshuspiga i byn Ebréan i Nantien, och hade antagligen aldrig blivit något annat i livet än just en värdshuspiga om hon inte hade råkat på en ung och sällskaplig heavédrake under en svampplockning på Tokonmassivets sluttningar. När det hela upptäcktes blev hon raskt skickad till Calnia för att tränas till Flygdragon, och spenderade sina tonår med att desperat försöka ta igen vad andra redan lärt sig som väpnare och riddarsvenner vid det laget. Men hon fick god träning, bland annat av riddersdam Shalya Corteney, och lärde sig med blod, svett och tårar hävda sig någorlunda i männens värld och bli en kämpe som kunde mäta sig med många av dem. I strid fick hon sitt eldprov i en skärsmytsling med thalaskiska fartyg utanför Danbréanns västkust, men både hon och hennes drake skadade sig svårt och var försatta ur stridbart skick i mer än ett halvår. Som plåster på såren belönades hon med riddarslaget för sina dåd under striden, en ära som varit långt ifrån alla kvinnliga flygdragoner förunnad - det kan ha haft något att göra med att hennes far trots allt var riddare, förstås. Man har inte ångrat beslutet att dubba henne, emellertid - lady Enry har visat sig vara en begåvad stridskvinna, en formidabel drakryttare, och en på det hela taget respektabel, om än oortodox, riddersdam.
Lady Enry och hennes drake Smaointé kom till Stora Arkipelagen med drakfartyget [Caer Negaidh], och har sedan dess, hitintills, haft en relativt händelselös tjänstgöring. Blotta närvaron av flygdragoner som henne i Arkipelagen är ett tydligt tecken på att sabrierna har kommit för att stanna, vilket såklart skapat vissa nya spänningar i regionen. Det går en hel del elaka rykten om den unga riddersdamen - bland annat påstås det att hon inte är oskuld, att hon har ett lite väl vänskapligt förhållande till sin befälhavare [Heryn Fevelien], *och* till sin kollega [Taurac Trolldräpe], *och* till amiral [Vinces Matravin av Kap Vestane], och att hon i lönndom har dräpt sin far, riddar Taryk av Tír Chellaigh, som enligt utsago inte hörts av på några år borta i Consaber. Bland folk med mindre fördomar mot kvinnliga krigare drunknar dylika rykten ofta i förväntningarna på henne - hon är bara 23 år, och påstått mycket skicklig  - trots att hon i torneringssammanhang är en oprövad förmåga är hon en favorit inom vadslagningen inför [torneringen på Saar], där hon enligt uppgift ska ställa upp bland hertiginnan [Amadeas] försvarare.
Lady Enry är strax över medellängd, relativt klent byggd, i synnerhet jämfört med de flesta manliga riddare, men bredaxlad och uppenbart vältränad. Hon har bleka, fräkniga drag, nötbrunt hår och gröna ögon, men trubadurerna lär aldrig besjunga hennes skönhet, då gamla skador efterlämnat ett långt ärr som klyver vänstersidan av hennes överläpp. Hon bär nästan alltid manskläder, men har långt hår så som det förväntas av henne, om än uppsatt i en hästsvans.

## Resurser: 8 (Militära kontakter) Rykte: 17 (Lovande riddersdam och flygdragon)

  [Lady Enrys personliga vapen; hon har tagit Arkipelagens paradisfågel som sin symbol, ihop med två stjärnor - en för Övärlden och en för Consaber]: Enry_av_Tír_Chellaigh.jpg "Lady Enrys personliga vapen; hon har tagit Arkipelagens paradisfågel som sin symbol, ihop med två stjärnor - en för Övärlden och en för Consaber"
  [Caer Negaidh]: Caer_Negaidh
  [Heryn Fevelien]: Heryn_Fevelien
  [Taurac Trolldräpe]: Taurac_Trolldräpe
  [Vinces Matravin av Kap Vestane]: Vinces_Matravin_av_Kap_Vestane
  [torneringen på Saar]: Saar-torneringen_10051
  [Amadeas]: Amadea_Helmason_av_Negaidh