---
author: Ymir
created_at: '2013-03-01T21:16:20Z'
id: Pueshardokt
links:
  category:
  - Badasses
  - Drakryttare
  - Heroiska offer
  - Historiska personer
  - Hjältar
  - Prinsessor
  - Sagor och legender
  - Zhaner
  mention:
  - Akhora
  - 'Ansale-Idon'
  - Brännandet av Edron
  - Cai
  - Chahar
  - Damoklenes hallar
  - Edronitiska imperiet
  - Eldsfurstarna
  - Flamdansare
  - Förbannelsens fåglar
  - 'Gim''naud'
  - Hyaxam
  - Jondishur
  - Kirinhorn
  - Kraden Nanórgona
  - Kuyalakriget
  - Mahaka
  - Mortuach
  - Okalam den Starke
  - Omeyocantli
  - Puanam I
  - Raptarinanki
  - Rekhem
  - Taupernas dal
  - Terenat
  - Tushtram Almazar
  - Vadanas fall
title: Pueshardokt
---

Pueshardokt är en legendarisk hjältinna från [Ansale-Idon]. Hon levde för tvåtusen år sedan under
[Edrons] sista dagar, där hennes dåd som drakryttare under Eldsfursten [Hyaxam] kom att bevaras för
alltid i saga och sång. Som trettonåring såldes hon av sin far, den utblottade fursten av
[Jondishur], till ett harem i [Chahar], men lyckades klättra i rankerna och bli konkubin åt
[Konungen utan land], i vars entourage hon återvände till Ansale-Idon. Men när hon såg hur hennes
herre skövlade hennes hemland stod hon inte ut längre, och tog chansen att fly efter att Konungens
utan land styrkor skingrades i [Vadanas fall]. Hennes herre tog inte förlusten av sin
favoritkonkubin lätt, och skickade sin mäktigaste löjtnant att fånga henne. I Vadanabergen leddes
Puershardokt av en [Flamdansare] till en håla bebodd av heavédrakar, och den största av dem,
[Akhora], tydde sig till henne innan de andra kunde slita den zhaniska ungmön i bitar. När Konungens
utan land styrkor anlände besegrade Puershardokt dem med Akhoras hjälp, och flydde på drakens rygg.

Efter detta följer i sagorna många mer eller mindre fantastiska äventyr där Puershardokt fort lär
sig komplettera sin list och sitt mod med vapenkonst; hon kom snart i lag med [Okalam den Starke],
en annan legendarisk hjälte, som bistod henne i att stjäla ägg från [Förbannelsens fåglar] och räda
självaste [Damoklenes hallar]. Men de kunde inte återta Jondishur från usurpatorn [Mahaka], och
hamnade i sina fruktlösa försök att göra det i blodsskuld till [Eldsfursten][] [Hyaxam], som räddade
parets nyfödda son undan Konungen utan land. Pueshardokts heder blev hennes undergång, när
Eldsfursten omsider inkallade denna skuld; hon skulle leda en grupp heavéryttare han stod i färd med
att utrusta, och därmed bistå Hyaxams furste, [Kraden Nanórgona den Grymme], att säkra det
edronitiska imperiets grepp om Ansale-Idon. Så kom Pueshardokt i Edrons tjänst, och övergavs av
Okalam, som vägrade ansluta sig och drog åstad för att söka efter [taupernas förlorade hemland].

Resten av Pueshardokts liv är mindre höljt i legenddimma, då hennes roll i [Kuyalakriget] är
utförligt beskriven i Ansale-Idons krönikor. Allt fick för hennes del ett abrupt slut med
[Brännandet av Edron]; så fort det stod klart att kejsardömet stod inför en fullskalig drakinvasion
åkallade Eldsfurstarna alla sina krafter till dess försvar. Hyaxam lovade att lösgöra henne från
hennes skuld om hon var beredd att strida mot drakarna i Edron, och hans flotta bar henne och
drakryttarna till havet utanför [Cai] där de flög in i kaoset av eld och blod, och snart mötte
[mortuachdrakarna][] [Rekhem] och [Gim'naud], de mest fruktansvärda motståndare man kunde föreställa
sig. Likfullt lyckades det Pueshardokt att leda heavéryttarna i att skaka av sig dessa bestar, och
decimerade dök man ned mot [Raptarinanki], Edrons väldiga ziggurat, och tog med överraskning de
drakar som där slogs mot Nanórgonas livgarde. [Terenat], en mäktig lumian, dräptes i tumultet, men
heavéryttarna föll en efter en, och Puershardokt och Akhora fann sig snart ensamma i en luftduell
mot [Omeyocantli]. Akhora var en vild och väldig best, men inget mot de förfäder hon var sprungen
ur, och Omeyocantli slet henne i stycken. Pueshardokt föll och slog i stenläggningen dussintals fot
nedanför, och draken dök ned mot henne i ursinne. Hennes sköld blockerade drakens eld, men skymde
hennes sikt, och spjutstöten missade Omeyocantlis hjärta och tog bara hans öga. Drakens klor fick
tag i Puershardokts brynja, hennes dolk studsade mot hans fjäll, och Omeyocantlis käftar ändade
hennes bana.

Pueshardokt fick aldrig någon hjältebegravning; hennes kropp slängdes med andra i en av massgravarna
bland Edrons rykande ruiner och återfanns aldrig. Men hennes son, [Puanam], skulle växa sig till en
mäktig krigarprins och återta Jondishur, där Puershardokts ättlingar via honom styrde i många
århundranden. Men inte ens drakar kan läka sår tillfogande av [Kirinhorn], och Omeoycantli saknar
fortfarande sitt vänstra öga.

  [Ansale-Idon]: Ansale-Idon
  [Edrons]: Edronitiska_imperiet
  [Hyaxam]: Hyaxam
  [Jondishur]: Jondishur
  [Chahar]: Chahar
  [Konungen utan land]: Tushtram_Almazar
  [Vadanas fall]: Vadanas_fall
  [Flamdansare]: Flamdansare
  [Akhora]: Akhora
  [Okalam den Starke]: Okalam_den_Starke
  [Förbannelsens fåglar]: Förbannelsens_fåglar
  [Damoklenes hallar]: Damoklenes_hallar
  [Mahaka]: Mahaka
  [Eldsfursten]: Eldsfurstarna
  [Kraden Nanórgona den Grymme]: Kraden_Nanórgona
  [taupernas förlorade hemland]: Taupernas_dal
  [Kuyalakriget]: Kuyalakriget
  [Brännandet av Edron]: Brännandet_av_Edron
  [Cai]: Cai
  [mortuachdrakarna]: Mortuach
  [Rekhem]: Rekhem
  [Gim'naud]: Gimnaud
  [Raptarinanki]: Raptarinanki
  [Terenat]: Terenat
  [Omeyocantli]: Omeyocantli
  [Puanam]: Puanam_I
  [Kirinhorn]: Kirinhorn