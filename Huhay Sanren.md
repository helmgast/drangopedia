---
created_at: '2012-09-24T16:02:32Z'
id: Huhay Sanren
links:
  category:
  - Arkipelagisk historia
  - Enigmatiska figurer
  - Historiska personer
  - Tusenkonstnärer
  mention:
  - Garandor
  - Hongokrönikorna
  - Oriton
  - Talavan
  - Tarasharernas kronor
  - Tarasharkriget
title: Huhay Sanren
---

Huhay Sanren är en pseudonym för en okänd man som verkade som trubadur och kringflackande konstnär
på [Oriton] för 1200 år sedan. Mycket lite är känt om hans tidiga karriär, och först på ålderns höst
träder han in i historien, då han slog ned sina bopålar i [Garandor] och avslutade sitt livsverk, en
kompilering och bearbetning av diverse sånger, sagor, skrifter och epos om [Tarasharkriget], en
enorm konflikt som ägde rum hundratals år tidigare. Med detta gjorde han ett så gott arbete att det
med tiden blev Arkipelagens mest berömda epos, under titeln [Tarasharernas kronor]. Det var ett av
de första skrivna verken av någon längd som inte författades på vers, och dess ofantliga volym har
inte varit något hinder för dess spridning; eftersom alla i Arkipelagen ändå känner till grunderna i
historien återfinns lösryckta episoder ur "Tarasharernas kronor" ofta som sånger, dikter och pjäser.
Det finns, särskilt på isolerade öar, många berättelser om Tarasharkriget och dess hjältar som inte
återfinns i Huhay Sanrens bok, men den är alltjämt ett av få verk som berättar historien som helhet
från början till slut, och anses därtill av de lärde som historiskt tillförlitlig, då det är känt
att delar byggde på [Talavans] annaler och Gorzarzyna-prästernas [Hongokrönikor]. Utöver detta
gigantiska verk är bara några få diktfragment av Huhay Sanrens hand kända, och det kan därför ses
som en sorglig ironi att han blev känd som en stor författare och krönikör, snarare än som diktare
och målare, som han själv nog skulle velat. Huhay Sanren, på gammal Oriton-dialekt, betyder ungefär
"Havens och flodernas tusenkonstnär".

  [Oriton]: Oriton
  [Garandor]: Garandor
  [Tarasharkriget]: Tarasharkriget
  [Tarasharernas kronor]: Tarasharernas_kronor
  [Talavans]: Talavan
  [Hongokrönikor]: Hongokrönikorna