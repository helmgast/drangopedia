---
created_at: '2013-02-26T17:51:34Z'
id: Krokolisker
links:
  category:
  - Besjälade varelser
  - Krokolisker
  - Skämt som gått för långt
title: Krokolisker
---

Översikt
--------

En gång för länge sedan hade krokoliskerna ett drömskimrande legendomsusat rike under de smaragdblå
vågorna. Deras krokoliskliknande kroppar lekte i de eviga lagunerna samtidigt som deras främste
uppfinnare byggde fantastiska maskiner. Sedan inträffade en stor katastrof och deras
världsherravälde kollapsade. De har dock fortfarande subakvatiska civilisationer runt om i Mundana
till exmepel i den Stora Arkipelagen. Där finns alltjämt flera av krokoliskernas magnifika
sagostäder kvar långt under de blåglänsande vågorna som skvalpar förnöjt i ljuset av morgonsolen
ackompanjerat av skriandet av hundra sorgsna fiskmåsar.

Deras samhälle är uppdelat i olika grupper som fyller olika funktioner och också har viktiga
religiösa innebörder. Dessa är:

Kroko-ar-broo, arbetarna. Dessa muskulösa krokodilhumanoider bygger gärna saker med händerna. De
andra grupperna ser ner på dem ibland, men alla är medvetna om att de måste finnas för att
krokoliskernas samhälle ska fungera. De är bland Mundanas främsta undervattenshantverkare.

Kroko-ar-froom, magikerna. Häribland finns de mäktigaste hydromantikerna Mundana har skådat. Deras
fantastiska magi skapar skulpturer av stelnat vatten (som is fast varmt). De har stor respekt i
krokoliskernas samhälle och åläggs viktiga uppdrag.

Kroko-ar-doog, politikerna. Detta är de som verkligen styr delar av krokoliskernas samhälle. De är
ämbetsmän, jurister och andra byråkrater som gör att det krokoliskiska systemet fungerar felfritt.
De är mundanas främsta byråkrater.

Kroko-ar-zorg, härskarna. Den härskande gruppen är också den minsta, och består bara av
krokoliskernas härskare. De är de vackraste av krokoliskerna, deras fjäll skimrar som ädelstenar som
glittrar i solens ljus när den går ner bakom vågorna under vilka krokoliskerna har byggt sina
fantastiska subakvatiska glastorn som glittrar i solnedgången. De är bland Mundanas skickligaste
härskare.

Religion
--------

Alla krokolisker dyrkar Kroko-meel-glorn, den stora krokolisken. Han är alla krokoliskers fader. I
tidernas gryning var Kroko-meel-glorn den främste av alla gudar. Men de avundsjuka andra gudarna
kastade ner den enorma krokoliskguden med sina glänsande fjäll till Mundanas djupaste havsavgrunder
där han i många tusen år försmäktade deprimerad över sin förlorade storhet. Då anföll mörkret och
Kroko-meel-glorn skapade sitt folk, krokoliskerna, och besegrade mörkret i krigen under vattnet som
resten av Mundanas folk var lyckligt ovetandes om. Det finns ett speciellt prästerskap som kallas
Kroko-ar-fnorg. De är bland Mundanas skickligaste präster.

Samhälle
--------

Krokoliskernas samhälle styrs av Kroko-ar-zorg. För många tusen år sedan fanns det en kejsare som
styrde över alla krokolisker. Det var på den tiden när krokoliskernas fantastiska glasstäder med
kupoler som skimrade av pärlemor i nattsolen var sammankopplade genom alla Mundanas hav och
sammanbundna i ett enda jättestort kejsardöme. Storkejsaren kallades för Kroko-grog-fnar och var
vördad av alla Mundanas statschefer. Han var en enorm krokoliskliknande humanoid med
ädelstensglänsande fjäll och djupa, kloka, uråldriga ögon.

Krig
----

I krig använder krokoliskerna sina fantastiska underverksmaskiner som byggs av
ingenjörskrokodilerna, Kroko-ar-bjorgh, vilka är Mundanas främsta ingenjörer. De har sina
fantastiska undervattensskepp som drivs av mystisk magienergi och kan färdas mycket fort djupt under
vattnet och skjuta undervattensvärmestrålar på fiendens skepp. Krokoliskernas krigare (som tillhör
krigargruppen, Kroko-ar-glurk, vilka är några av Mundanas mest fruktade krigare) använder också ofta
en slags undervattensdräkter som gör dem tiofalt starkare och som skjuter fruktade värmestrålar från
händerna som får vattnet att koka. I maritim krigsföring är krokoliskerna Mundanas skickligaste
soldater.