---
author: Ymir
category:
- Epitet
- Mhîmrätten
- Mångögda
created_at: '2012-10-18T17:28:47Z'
id: den tusenögde
title: Den tusenögde
---
Wak'at Mûr, 'Den tusenögde', är ett av de vanligaste epiteten för [Mhîm], [Mhîmrättens] gud. Begreppets ursprung är omtvistat, eftersom Mhîm, under den tid han levde på jorden i mänsklig gestalt, definitivt inte hade tusen ögon. [Mûhadinsektens] doktrin är att Mhîm, före och efter sin inkarnation på jorden, inte kan förstås med mänskliga termer, och att det är fåfängt, om inte tabu, att försöka beskriva guden med sådana. De tusen ögonen är enligt detta synsätt en rent symbolisk beskrivning, menad att illustrera hur Mhîm kan se allt på jorden, och allt han kan se kan han hjälpa ('Den tusenarmade' är ett annat epitet för samma gud). [Zhaniska mystiker] lutar åt en mer fysisk tolkning; Mhîms köttsliga gestalt i [den högsta himlen] har inte de facto tusen ögon, men *förfogar* över tusen gyllene ögon som är utspridda över alla existensplan. I dessa tusen ögon brinner [Den himmelska elden], och de utgör en slags avatarer för guden som mystiker ibland kan komma i kontakt med. Från denna föreställning härrör talesättet att Mhîms öga följer någon, det vill säga att man faktiskt tänker sig att ett osynligt eldöga utan kropp följer efter (och beskyddar) en person eller ett fenomen som fångat gudens intresse och gunst.

En tredje möjlighet, påpekad av några, är att Mhîms tusen ögon snarast åsyftar fåglarna i världen, eller möjligen [änglarna], himmelska väsen i gudens tjänst.

Epitetet 'Den tusenögde' är relativt vanligt i Mûhad, men ännu vanligare i Jargien, där det är det mest förekommande begreppet för Mhîm. En orsak kan vara att jargierna har ett tabu mot att nämna falska gudar vid namn, en annan att de gärna föreställer sig Mhîms fysiska uppenbarelse som en bisarr, demonisk gestalt, mångarmad och försedd med tusen ögon.

  [Mhîm]: Mhîm
  [Mhîmrättens]: Mhîmrätten
  [Mûhadinsektens]: Mûhadinerna
  [Zhaniska mystiker]: Zhanisk_mystik
  [den högsta himlen]: Jahya
  [Den himmelska elden]: Den_himmelska_elden
  [änglarna]: Ikhâm