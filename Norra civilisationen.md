---
author: Lycan
category:
- Bakgrundsinformation
- Forna riken
- Historia
- Vhonien
created_at: '2012-10-02T21:11:38Z'
id: norra civilisationen
title: Norra civilisationen
---
"Norra civilisationen" är ebhroniternas namn på en serie forntida stadsbildningar som låg i [Vhonien] norr om Ebhron, och periodvis kontrollerade även områden i det som idag är Ebhrons nordliga delar.

## Första norra civilisationen

Detta rike existerade för mer än 7000 år sedan, och få källor om det återstår; inte ens dess namn. Det kan möjligen ha varit det rike som i zhaniska och jargiska krönikor refereras till som [Kynborea], men även detta är mycket osäkert (möjligheten har betonats av ebhronitiska lärda som [Vhazix av Rigadava] baserat på tematiska likheter mellan Kynboreas undergång och Första norra civilisationens, men andra berömda tänkare som [Gilani] har lagt fram helt andra hypoteser). Den första norra civilisationen var ett jordbrukande rike med avancerade bevattningssystem från floden [Fahea], förnämnligt bronssmide och stora städer, befolkat av, vad man vet, samma olivhyade folk som utgjorde ur-ebhroniterna på Zenslätten. De dyrkade solen och månen, två fåfänga väsen som ständigt försökte överträffa varandra i kampen om sina tillbedjares vördnad. Det hände sig, berättar legenderna, att denna rivalitet med tiden tog sig allt grymmare former, med svåra och obarmhärtiga prövningar som påtvingades folket i syfte att bevisa deras lojalitet till gudarna. Solen förbrände åkrar och människor, utsände sjukdomar och drabbade folk med hybris och maktlystnad, fick slavar att resa sig mot sina herrar, och kom haven att koka så att stora vågor vällde in över landet. Månen försänkte landet i evig natt, gjorde eldar kalla och föremål viktlösa, kvinnor löpska, krigare fega och djur blodtörstiga, och spred vansinne och fruktan. Det hela gick överstyr, och riket kollapsade i kaos; solens och månens eget högmod hade ödelagt deras civilisation, och när raunerna omsider invaderade det kraftigt försvagade landet blev sol- och måntemplen rivna och deras eldar släckta, åtminstone för en lång tid.

## Andra norra civilisationen - Karadzuk

Den andra norra civilisationen grundades av raunfurstarna [Bokhoi Modu] och [Tenlek], som ledde två stora stammar söderut från ett land som i långa år härjats svårt av jätteinsekter och stormar. De erövrade månens och solens rike, och utropade sig till nya herrar där, och kallade landet Karadzuk, "det svarta landet". Ett fruktbart kulturmöte ägde rum, där de raunländska erövrarna tog till sig av det gamla rikets kultur och uppfinningar, och styrde med visdom och rättfärdighet. Men erövringen hade gått blodigt till, och raunlänningarna hade fått ett mycket sargat land att rå över; av solens och månens prövningar märktes fortfarande av, och båda väsena hade i sin tjänst fanatiska kulter som fortsatte kampen, både mot varandra och mot de nya, ogudaktiga erövrarna. Fyra generationer efter raunlänningarnas ankomst lät en härskare, Tölum Tempelskändaren, stänga sol- och måntemplen sedan hans son mördats av Måndyrkare, men detta rådde inte bot på kaoset, utan spred bara mer oro i riket; folk var inte redo att överge sina gudar, trots allt de ställt till.

Karadzuk blev kortlivat. Insektoiderna som drivit på den raunländska migrationen kom i vågor och förtärde skördarna och rebeller, fanatiker och band av minotaurer härjade i rikets periferi, och raunlänningarna började snart strida inbördes. De blev rastlösa av sin oförmåga att ta itu med Karadzuks problem, och började i sin vandringslystnad se sig om efter nya gröna nejder. Det gamla rikets södra kolonier, på andra sidan sundet mot Ebhron, hade det mycket bättre ställt, och en khagan, Chanyu, skickades för att införliva dessa i Karadzuk, och rekognosera de sydliga rikena bortom. Det slutade med att Karadzuks raunlänningar drog upp sina bopålar och anslöt sig till honom, i en massiv invasion av Ebhron. Bakom sig lämnade de ett förhärjat och sönderfallande land, som snart fullständigt brakade samman i krig mellan de raunfurstar som dröjt kvar.

## Tredje norra civilisationen - Daedalien

300 år efter raunernas invasion av Ebhron låg det mesta av den vhoniska civilisationen i ruiner, och landet bestod av sönderfallande städer, skuggor av sin forna prakt, och isolerade byar bland övergivna bevattningssystem och översvämmade odlingar; en filosof vid namn [Vurghon] var en tid verksam i staden [Phrasimede], men det är i stort sett det enda som blivit ihågkommet av denna era. Här och där fanns sol- och måntempel, vars sekters eviga konflikt fortfarande orsakade blodspillan på gator och torg. Människooffer praktiserades flitigt, åtminstone inom månkulten, varav en särskilt förvirrad gren gav upphov till kulten av guden [Quisz], som senare skulle nå en märklig spridning i världen. De fruktansvärda minotaurerna lade bit för bit landet under sig, och även om de mötte hårt lokalt motstånd fanns det inte längre någon central makt som kunde organiserat ett verkligt fungerande försvar. Phrasimede höll ut i många långa år, men resten av Vhonien hade på 6000-talet BP blivit minotaurernas sista rike; Daedalien.

Ebhrons historiker är oense om hur illa minotaurernas mänskliga undersåtar blev behandlade; vissa menar att de försmäktade i fruktansvärt förtryck, likt glömda människostammar sägs göra under [Chargulerna] i [Kosala] bortom Ödeshavet. Andra menar att de i stort behandlades lika väl av den nya överheten som när raunerna hade styrt, med det undantaget att minotaurerna tog regelbunden tribut i kvinnor att avla barn med. Inte ens detta var tvunget *så* fruktansvärt, dock; Daedalien var ett mycket långlivat rike, och efterhand uppstod en föreställning om att offren för minotaurernas ritualer återföddes i Solens västliga paradis, med de största av tidernas hjältar. Även minotaurerna tog till sig av Vhoniens gamla kultur, precis som raunerna hade gjort, och byggde genom seklerna ett välmående, om än inte särskilt innovativt, rike. Gammal odlingsmark togs åter i bruk, stadsmurar renoverades och torn restes ånyo; de starka minotaurerna utvecklade en passion för pampig stenarkitektur, och märkliga, grova torn, teatrar och labyrinter kan ses än idag bland Vhoniens ruiner. Man fick också en viss magisk och teknologisk kunskap från ett antal sagitaurer, som sades ha flytt undan undergången som drabbade [Mästarna från öster].

Daedaliens relation till Ebhron var länge god, och man hade ett rikt handelsutbyte.

  [Vhonien]: Vhonien
  [Kynborea]: Kynborea
  [Vhazix av Rigadava]: Vhazix_av_Rigadava
  [Gilani]: Gilani
  [Fahea]: Fahea
  [Bokhoi Modu]: Bokhoi_Modu
  [Tenlek]: Tenlek
  [Vurghon]: Vurghon
  [Phrasimede]: Phrasimede
  [Quisz]: Quisz
  [Chargulerna]: Chargulerna
  [Kosala]: Kosala
  [Mästarna från öster]: Mästarna_från_öster