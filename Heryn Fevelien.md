---
author: Lycan
category:
- Drakryttare
- Förmögna
- Plågor
- Riddare
- Sabrier
created_at: '2010-05-19T21:09:38Z'
id: heryn fevelien
image:
- Heryn_Fevelien.jpg
title: Heryn Fevelien
---
![Sir Heryns personliga vapen, karbunkel inkluderad] Heryn Fevelien är sonson till markisinnan Jana Fevelien av Ybersiel, och därmed av högst börd av alla Consabers Flygdragoner. Problemet är att den eventuella hybris han må besitta är väl underbyggd, för Heryn Fevelien är inte bara blåblodig så det förslår, vacker och väluppfostrad, han är *dessutom* en begåvad stridsman, strateg, målare, trubadur och, givetvis, något så unikt som en drakryttare. Bara dessa egenskaper i sig hade antagligen kunnat få många irriterade på honom, men lägg sedan till att han i största allmänhet är en rebell och en skrävlare, och resultatet är en mycket kontroversiell person. Det sägs att hans lärare, drakryttaren Rugan, faktiskt tyckte om honom, och att även självaste kungen med visst intresse följde yngligens utveckling, men detta till trots gjorde sig Heryn fort impopulär i Calnia efter en affär för mycket med någon lösaktig borgardotter, och man såg för klokt att skicka honom väldigt, väldigt långt bort.

Väl ankommen till Consabers besittningar i Stora Arkipelagen gjordes Heryn till befälhavare för hela gruppen flygdragoner, ett ganska kontroversiellt beslut, i synnerhet vad kollegan och veteranen [Taurac Trolldräpe] anbelangar. Det var inte tvunget ett dåligt beslut, dock, även om många hävdar att hertig [Raimon] fattade det enbart på grund av Heryns status, för den unge drakryttaren har sedan dess visat sig vara en relativt duglig ledare, allt som allt, fullt kapabel att vara eftertänksam och subtil när stunden kräver det. I synnerhet är han dock känd för sina våghalsiga räder mot piratnästet på [Kea] under [Tredje flottans] blockad av detsamma, och sina (påstådda) bragder på torneringar i Consaber innan han förpassades till öarna - berömmelse som får damerna att sucka och flirta och männen att blänga avundsjukt.

Det ryktas om Heryn att han i själva verket är en bedragare, och att den riktige Heryn Fevelien dog till sjöss på vägen till öarna. Det sägs också att han har inte alltför hemliga kärleksaffärer med sin kollega riddersdam [Enry av Tír Chellaigh] såväl som fröken [Ywana Rincan], Arkipelagens pärla. Andra hävdar att han helt sonika är bög. Sir Heryn ler mest, till synes obekymrat, och förbereder sig för guld och ära vid den kommande torneringen på [Saar], där han ställer upp som en av nyanlända hertiginnan [Amadeas] försvarare..

Heryn Fevelien är 24 år, lång och ståtlig med en gyllenblond hårman, frisk hy och eleganta anletsdrag. Han är inte särdeles grovhuggen, men muskulös och vältränad, med rejäla valkar i händerna efter mycket svärdssvingande under träning såväl som strid. Han håller sitt ansikte noggrant slätrakat, och klär sig utsökt moderiktigt vid de tillfällen då han inte är i tjänst. Även i tjänst, emellertid, piffar han upp sin mundering med ett utsökt vapenbälte av rött läder broderat med guldtråd. När han tar hand om sin drake Amereta blir han som förbytt, påstås det; försynt och tystlåten och eftertänksam, men å andra sidan har han också från Ameretas rygg utfört oräkneliga dumdristiga, storvulna och direkt fåfänga manövrer, även i stridens hetta.

## Resurser: 14 (Status, pengar, hänförda älskarinnor) ''' '''Rykte: 18  (Odräglig ärkehjälte/charlatan/casanova, Flygdragonernas befälhavare)

  [Sir Heryns personliga vapen, karbunkel inkluderad]: Heryn_Fevelien.jpg "Sir Heryns personliga vapen, karbunkel inkluderad"
  [Taurac Trolldräpe]: Taurac_Trolldräpe
  [Raimon]: Raimon_Trastamére_av_Aladene
  [Kea]: Kea
  [Tredje flottans]: Tredje_flottan
  [Enry av Tír Chellaigh]: Enry_av_Tír_Chellaigh
  [Ywana Rincan]: Ywana_Rincan
  [Saar]: Saar
  [Amadeas]: Amadea_Helmason_av_Negaidh