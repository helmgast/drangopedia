---
created_at: '2013-03-01T17:07:30Z'
id: Havsdjupens moder
links:
  category:
  - Ansvarsfulla
  - Besjälade varelser
  - Enigmatiska figurer
  - Förintelsetitaner
  - Härskare
  - Interspecies lovers
  - Ljusskygga element
  - Mytväsen
  - Odödliga
  mention:
  - Brännandet av Edron
  - Dimmornas hav
  - Dimmornas herre
  - Förödelsen av Henok
  - Honoyeta
  - Khazdurnis
  - Navare
  - Pärlemorhovet
  - Skugglandet
title: Havsdjupens moder
---

Havsdjupens moder är ett mystiskt väsen som bebor djupen i [Dimmornas hav] i [Skugglandet]. Hon
härskar över [Pärlemorhovet] och vidunderna i Mundanas hav, men mycket lite övrigt är känt om henne,
och vilken relation hon har till de många havsgudarna i världen. En legend förtäljer att hon fordom
var en av deras skara, men förlorade sina domäner till [Honoyeta] och [Navare] och drog sig tillbaka
till mörkret och drömmarna, där hon kom att rå över Skugglandets speglingar av havsvidderna, vågorna
och djupen. Hon stöpte sin skepnad i vulkaneld och skugga och ruvade i det fördolda, drottning över
oceanernas ödslighet och urkraft. Om hon egentligen är en gudinna tycks ingen riktigt veta, men hon
är olik andra skugglandsfurstar i det att hon anser sig ha ett specifikt syfte i världen, och
ständigt eftersträvar att hålla Mundanas banala civilisation borta så att haven kan förbli vilda och
sagolika. Hennes vidunderliga tjänare dyker inte upp ur djupen utan anledning, säger man – de
skyddar havsdjupens hemligheter. Detta till trots är hon kanske inte helt neutral – det berättas att
hon en gång älskade [Dimmornas herre], den gåtfulle härskaren i Drömmarnas stad, och Pärlemorhovets
väsen har ibland ställt sig på hans sida.

Efter att [Arkonten] kom till världen angreps den under [Förödelsen av Henok] av ett jättelikt
akvatiskt monstrum som drog ned den i Henoks hamnbassäng, och vidare ned i djupet. Detta kan ha
varit Havsdjupens moder själv, i en upprepning av den gång hon kom till Dimmornas herres undsättning
i [Brännandet av Edron]. Denna gång tycks båda vidundren ha överlevt, men inget ögonvittne fick en
klar bild av havsmonstret, och det är en öppen fråga om det var Havsdjupens moder själv, och i så
fall hennes sanna form, eller bara någon tillfällig skepnad hon antagit.

  [Dimmornas hav]: Dimmornas_hav
  [Skugglandet]: Skugglandet
  [Pärlemorhovet]: Pärlemorhovet
  [Honoyeta]: Honoyeta
  [Navare]: Navare
  [Dimmornas herre]: Dimmornas_herre
  [Arkonten]: Khazdurnis
  [Förödelsen av Henok]: Förödelsen_av_Henok
  [Brännandet av Edron]: Brännandet_av_Edron