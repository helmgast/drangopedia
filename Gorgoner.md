---
created_at: '2011-08-18T02:39:42Z'
id: Gorgoner
links:
  category:
  - Beklagliga kvarlevor
  - Besjälade varelser
  - Fornfolk
  - Intressanta ögon
  - Ljusskygga element
  mention:
  - Adasier
  - Biomanti
  - Colonan
  - Consaber
  - Kamorfer
  - Khakras Metamorfoser
  - Kirath
  - Lamior
  - Legenden om Islanulth och Thelxinoë
  - Mynader
  - Rakhori
  - Sanguis thal Qatada
  - Thalamur
title: Gorgoner
---

Gorgoner är det vanligaste namnet på ett människolikt fornfolk som förr dominerade stora delar av
världen. Enligt legenderna ska de ha utkämpat väldiga krig mot [kamorferna] i svunna tidsåldrar, men
i slutändan förlorat dessa och drivits tillbaka mer och mer av yngre släkten. Gorgonerna i västra
Mundana är, vad man vet, i stort utrotade idag, men några ska ha ingått en pakt med [de odöda] i
[Kirath], och därmed överlevt, mycket tack vare sitt långa livsspann. En annan grupp påverkade i hög
grad den [adasiska] kulturen, och kan möjligen finnas kvar än idag, djupt förskansade och isolerade
i adasiernas sjunka tempel. Om gorgonerna i Rhung-Alari berättas det att de länge förgäves försökte
föröka sig med människor, tills en gorgonprins vid namn Islanulth avlade en dotter med en
skugglandsprinsessa. Denna dotter, Isirnoë, giftes bort med en colonisk ädling och visade sig i
sinom tid fullt förmögen att bära hans barn. Genom Isirnoë kom gorgonernas blod således in i
människornas släktled, och ska man tro [Legenden om Islanulth och Thelxinoë] gör dess kraft sig
fortfarande påmind hos vissa mycket gamla ätter i [Colonan], [Consaber] och [Thalamur]. Enligt en
annan obskyr källa, [Khakras Metamorfoser], har detta blod tunnats ut hos de flesta som innehar det
till den grad att de inte längre har några mystiska krafter annat än den egenskap som benämns
"Märket", vilket är potentialen att genom en grotesk [biomantisk] ritual förvandlas till en gorgon.
De gorgonerna som ännu lever är därför, påstås det, ständigt på jakt efter "Thyader", som
Märkesbärarna refereras till på coloniska, i syfte att utöka sitt döende släkte. Hos några få,
emellertid, lär blodet fortfarande vara så starkt att de är kraftfulla skepnadsändrare, kallade
"[Mynader]" i flera äldre verk. Det sägs att deras skepnadsändrande är ett arv från Isirnoë som,
klämd mellan två världar och tre folk, var oförmögen att bestämma sig för vad hon skulle vara, och
ständigt bytte form som andra byter kläder.

Beskrivningarna av gorgonernas utseende är få och motsägelsefulla. Klart är att de liknar människor,
men tycks ha "ormlika" ögon (antagligen en referens till vertikal pupill), och ibland fjäll här och
var på sin annars hårlösa hud. Det finns många beskrivningar av gorgoners bisarra och arkiska kläder
och föremål; de har ibland setts bära något som liknar Xannet, den thalaskiska kavallerimasken,
såväl som de egendomliga sablar som adasier och kamorfer brukar. Användande av masker av olika slag
tycks viktigt i deras kultur, men det bör påpekas att de i hög grad verkar ha anammat mänskliga
kulturella attribut (eller kanske givit upphov till dem från början, förstås). Gorgoner tillskrivs
ibland olika former av giftbett, giftspott, narkotiska kroppsliga utsöndringar och liknande, men
inte i de mest trovärdiga av källor. Däremot är det känt att de besitter någon form av sinnes- och
personlighetsmanipulerande krafter, som [Rakhori] och [Sanguis thal Qatada] ska ha varit mycket
nyfikna på.

  [kamorferna]: Kamorfer
  [de odöda]: Lamior
  [Kirath]: Kirath
  [adasiska]: Adasier
  [Legenden om Islanulth och Thelxinoë]: Legenden_om_Islanulth_och_Thelxinoë
  [Colonan]: Colonan
  [Consaber]: Consaber
  [Thalamur]: Thalamur
  [Khakras Metamorfoser]: Khakras_Metamorfoser
  [biomantisk]: Biomanti
  [Mynader]: Mynader
  [Rakhori]: Rakhori
  [Sanguis thal Qatada]: Sanguis_thal_Qatada