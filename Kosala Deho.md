---
author: Lycan
category:
- Forna riken
created_at: '2012-10-30T05:55:14Z'
id: kosala deho
title: Kosala Deho
---
Kosala Deho var ett stort människorike som fordom låg bortom [Vindarnas hav] sydöst om [Ebhron]. Det bildades när rikena [Kosalabar] och [Deho Mjyun] gick samman genom giftermål mellan kung Taho och drottning Heshwendy, och stod länge emot de fruktansvärda [Chargulerna] i norr. Kosala Deho hade en storhetstid för ungefär 3000 år sedan när mycket konst och litteratur skapades, och många intellektuella landvinningar gjordes baserade på den kunskap som [Mästarna från Öster] hade efterlämnat. Men [Tarasharerna] i Ebhron åtrådde Kosala Dehos guldgruvor, och sargade landet svårt i en serie blodiga krig. Emellertid var det tillslut chargulerna som blev Kosala Dehos ände, då de kom från öster i väldig kraft "höljda i månljus och åska", och de välte stoderna och statyerna, brände biblioteken och störtade palatsen i gruset. Med detta slutade människornas historia i denna del av världen, och de få som fanns kvar var hunsade slavar i chargulernas klor. Mycket lite av rikets kunskap kunde räddas till eftervärlden, men vissa yttringar av dess skulpturkonst levde vidare bland [Kosalaskolans] stenhuggare i Ebhron, som snart tog den till nya höjder. Draken [Khakra] ska också ha fört vidare valda bitar av Kosala Dehos visdom till [Thakalatribunalerna].

  [Vindarnas hav]: Vindarnas_hav
  [Ebhron]: Ebhron
  [Kosalabar]: Kosalabar
  [Deho Mjyun]: Deho_Mjyun
  [Chargulerna]: Chargulerna
  [Mästarna från Öster]: Mästarna_från_Öster
  [Tarasharerna]: Tarasha
  [Kosalaskolans]: Kosalaskolan
  [Khakra]: Khakra
  [Thakalatribunalerna]: Thakalatribunalerna