---
author: Ymir
category:
- Edron
- Forna städer
- Gränsland
- Hemliga sällskap
- Västlandens historia
created_at: '2014-09-02T21:05:41Z'
id: darasgata
title: Darasgata
---
Darasgata var den ceremoniella huvudstaden i det [edronitiska imperiet], en plats där [Raptaris] blod skulle ha utgjutits i kamp mot [Sovarna] kort efter att världen skapades. Generationer av edronitiska furstar och kejsare kröntes i Darasgata, och legioner av Raptaripräster och tempeljungfrur levde här, i ständig vakan över [De tusen flammornas tempel], där en behållare med det heliga blodet förvarades. Här fanns också ett uråldrigt tempel helgat åt [Rotrax], liksom dussintals helgedomar åt [Zhanernas äldre gudar]. [Yazdegird den Fromme] förlade de edronitiska kejsarnas sommarpalats till Darasgata, en väldig byggnad med undersköna trädgårdar som ännu finns omnämnd i sångerna, men palatset övergavs tidigt till förmån för det bättre klimatet i [Chahar], och de väldiga murarna blev till byggstenar för Darasgatas bibliotek.

I slutändan gick Darasgata samma väg som hela den edronitiska civilisationen, och inte ens Raptaris beskydd räckte till när staden slukades av [drakarnas flammor]. Några prästinnor och [Odödliga] gömde undan det heliga blodet och [Akâsharosen] i [Ishapurlabyrinterna] och förskansade sig där, men [Dimmornas herre] dränkte staden i dimma, och frambringade genom den fasor från världarna bortom, som trängde in även i de djupaste labyrinter och de mest glömda hörn. I slutändan återstod inget liv i Darasgata, och det heliga blodets kärl krossades och slungades i havet. Men många bibliotekarier och prästinnor som gett sig hän åt att rädda värdefulla skrifter skonades av drakarna, och tilläts fly ut på havet ombord flottar och pråmar och allt vad de kunnat uppbringa. När flammorna lagt sig gav sig dessa individer tillbaka in i staden, och kunde återuppbygga lite av Darasgatas bibliotek bland ruinerna, liken och dimman. Så kom det sig att Darasgata omsider blev en hemlig bas för [De trettons råd], och platsen där mycket av det intellektuella arvet från Edron ännu förvaltas. Men bland de dolda biblioteken, skrivsalarna och templen slingrar sig ännu en tjock dimma, genom vilken sällsamma ting från Skugglandet ibland läcker in i de dödligas värld.

  [edronitiska imperiet]: Edronitiska_imperiet
  [Raptaris]: Raptari
  [Sovarna]: Altâbur
  [De tusen flammornas tempel]: De_tusen_flammornas_tempel
  [Rotrax]: Rotrax
  [Zhanernas äldre gudar]: Zhanernas_äldre_gudar
  [Yazdegird den Fromme]: Yazdegird_den_Fromme
  [Chahar]: Chahar
  [drakarnas flammor]: Brännandet_av_Edron
  [Odödliga]: Atârhaxamanerna
  [Akâsharosen]: Akâshas_kristallros
  [Ishapurlabyrinterna]: Ishapurlabyrinterna
  [Dimmornas herre]: Dimmornas_herre
  [De trettons råd]: De_trettons_råd