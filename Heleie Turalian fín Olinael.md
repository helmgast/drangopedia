---
author: Ymir
category:
- Alkemister
- Huset Turalian
- Lärare
- Officiella karaktärer
- Ordensmagiker
- Sanarialver
- Stiff upper lip
created_at: '2013-10-03T05:47:12Z'
id: heleie turalian fín olinael
title: Heleie Turalian fín Olinael
---
Heleie Turalian är en prominent [sanarialvisk] magiker och lärd, som de senaste decennierna verkat vid [Akademin för graduell magisk luminans] i [Chadarians hopp], där han gjort sig känd som en arbetshäst av rang och en otroligt kompetent, men mycket sträng, lärare. Heleies skyhöga krav på sina elever har fort gjort honom ökänd, och nya adepter vid akademin brukar be till vilka gudar de nu tillsvär sig att inte få honom som examinator. När han inte överpresterar inom fält som alkemi, [tropometri] och [magisk geometri] slappnar magister Turalian av med att katalogisera obskyra skrifter i akademins väldiga bibliotek.

Det finns många oklarheter runt Heleie Turalians person och historia; till exempel varför han tagit anställning vid en mänsklig akademi till att börja med, när hans ätt är så prominent i [Sunari]. I mångt och mycket ryktas han gå ärenden åt huset Turalians intriganta furstinna, [Tachenne], men till vilket syfte är okänt (den mest populära teorin är den gamla vanliga i Asharien, dvs att sanarialverna på något sätt plottar för att ta över riket). Heleie har också en dotter, [Certani], en sval skönhet som studerat både vid akademin i Chadarian och hos [Huset Cuvri'an] i det fjärran Consaber. Under Certanis senaste vistelse i Chadarian florerade allehanda mer eller mindre skandalösa rykten om hennes och hennes fars hemliga affärer och förehavanden, rykten som Heleie Turalian allt som oftast mest höjer på ett ögonbryn åt (en något unik talang han behärskar väldigt väl).

Magister Turalian är av medellängd för sanarialver, spenslig och blek (men med en svag antydan till kulör i huden efter många år i Ashariens sol). Han uppbär ett för sanarialver okonventionellt litet pipskägg, som ihop med en skallig, skinande hjässa och små runda glasögon ger honom ett distinkt men välvårdat yttre.

  [sanarialvisk]: Sanari
  [Akademin för graduell magisk luminans]: Akademin_för_graduell_magisk_luminans
  [Chadarians hopp]: Chadarians_hopp
  [tropometri]: Tropometri
  [magisk geometri]: Magisk_geometri
  [Sunari]: Sunari
  [Tachenne]: Miraye_Tachenne_Turalian_fín_Olinael
  [Certani]: Certani_Turalian_fín_Olinael
  [Huset Cuvri'an]: Huset_Cuvrian