---
author: Ymir
created_at: '2014-08-23T03:58:33Z'
id: Atëos trådar
links:
  category:
  - Artefakter
  mention:
  - Ezêm Kordadbeh
  - Hyperuranion
  - Kabalaorden
  - Thakalatribunalerna
title: Atëos trådar
---

Dessa tunna, grå trådar verkar vara vävda av något som liknar ståltråd, men vid beröring visar sig
mjuk som spindelväv. Ibland tycks de böja sig av sig själva, och envisa rykten gör gällande att de
stundtals setts kräla iväg över golv och bordsytor, som om de vore levande. De tros höra hemma i det
gåtfulla plan som kallas [Hyperuranien], där perfekta arketyper formas ur ikonotropiska och
ataxotropiska kraftflöden. Det är lite oklart hur trådarna kom till världen, men de finns i omlopp
hos [Thakalatribunalerna] och [Kabalaorden], och sannolikt även hos mystikerna i Mûhad. Enstaka
bitar ryktas finnas i jargiska magasin, och ibland användas av inkvisitionen. Enligt [Ezêm
Kordadbeh] uppgår trådarnas totala längd i 1117 meter, fördelat på alla de längder av dem som finns
utspridda världen över. Det tycks som att de alla en gång kan ha varit del av samma gigantiska
trådsystem.

Trådarnas enda med säkerhet kända egenskap är att de individuella bitarna innehåller 3, 5 eller 7
magnituder av effekten 'Riva sönder väv', som tycks träda i kraft så fort en besvärjelse vävs vid
kontakt med trådarna. Detta har gjort att trådarna, om de vävs in i rep eller en persons klädnad,
kan hindra vederbörande från att väva allt utom väldigt kraftfull magi. Kabalaorden har sedan
gammalt upptäckt att trådarna därmed är användbara när man vill fjättra eller fängsla bångstyriga
magiker, ett bruk som även andra tagit till sig med tiden. Utöver denna egenskap gör flera
observationer gällande att trådarna regenererar om de huggs itu, om än väldigt långsamt; detta torde
innebära, rent teoretiskt, att om alla bitarna förs samman kan den ursprungliga 1117 meter långa
tråden återbildas. Vad som då skulle hända kan man bara spekulera om.

  [Hyperuranien]: Hyperuranion
  [Thakalatribunalerna]: Thakalatribunalerna
  [Kabalaorden]: Kabalaorden
  [Ezêm Kordadbeh]: Ezêm_Kordadbeh