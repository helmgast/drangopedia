---
author: Ymir
category:
- Jakt och fiske
- Näringar
created_at: '2012-09-21T10:30:37Z'
id: valfångst
image:
- Sad_Whale_by_crueljoke.jpg
title: Valfångst
---
![][1]

När man fångar valar. Särskilt [Ok'oaru]-folket är väldigt förtjusta i denna aktivitet, men även tirakiska och sabriska valfångare är talrika. Valfångst är en särdeles farlig aktivitet, och erfarna valfångare är ofta bland de mest luttrade av sjöbjörnar. Duktiga harpunerare står högt i kurs i fiskehamnar runt de stora av Mundanas hav, då det tar år av träning och nerver av stål att nedlägga så gigantiska bestar som valar.

En populär sabrisk sjöhistoria som går igen på hamnkrogar världen över (och rentav kan ha sitt ursprung i Västlanden) handlar om en galen sjökapten, oftast beskriven som en mûhadin vid namn [Ahû], som leder sitt skepp över världens alla hav i jakt på en val han är besatt av att döda, som en gång slukade hans familj och hans hus i en tugga. Valen visar sig slutligen vara ett monstrum från [Dimmornas hav] i Skugglandet, som ödelägger fartyget och sänder hela besättningen till sin död. En ensam sjöman, i återberättande av historien ofta berättaren själv, sägs ha sköljts upp på en okänd strand väster om Menon-Aun, där amazoner, sjöjungfrur och/eller älvor passade upp på honom i en stad av elfenben/snäckskal/ädelträ/guld innan han återbördades till civilisationen (men stolt lämnade en eller flera söner efter sig i amazonernas/sjöjungfrurnas/älvornas fagra land). Sjömannen svär sedan ibland att jaga fatt på Skugglandsbesten som hemsöker haven, och frågar åhörarna om de vill ansluta sig till honom, eller har ett skepp där han kan ta värvning för detta ändamål.

  [1]: Sad_Whale_by_crueljoke.jpg "Sad_Whale_by_crueljoke.jpg"
  [Ok'oaru]: Okoaru
  [Ahû]: Ahû
  [Dimmornas hav]: Dimmornas_hav