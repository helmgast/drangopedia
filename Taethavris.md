---
author: Ymir
created_at: '2011-02-18T19:37:29Z'
id: Taethavris
links:
  category:
  - Drakalliansen
  - Kronomager
  - Lumian
  - Renhjärtade
  - Världsbefriare
  mention:
  - Ajitéer
  - 'Ast''catie'
  - Besvärjarna från Caïm
  - Drakalliansen
  - Ishan
  - Kahar
  - Khakra
  - Khorash
  - Kumbanigash den Svarte
  - Shemharas Portar
  - Verduhrakh
title: Taethavris
---

I dimhöljd, svunnen tid väktare av [Shemharas Portar] och rådgivare till [Kahars] vördade
kungalinje. En bastion av styrka och visdom, givare av hopp och Kahars fienders största fasa. Han
kallades för Hadarak Ashanû, *den första av många*, av [ajitéerna], som vägrade ta drakens heliga
namn i mun. Taethavris första väktare, [Ishan], var av egen kraft en närmst ostoppbar motståndare,
stormästare av Kahars tempellegioner och segrare i oräkneliga strider. [Häxmästaren av Ragnash],
Taethavris andra väktare, var redan då, i vår tids gryning, vida känd och vida fruktad för sina
trollkonster, sin nit och sin styrka, Ishans överman i många avseenden.

Märkligt kan det då tyckas hur fort Kahar gick under, dess älskade Hadarak Ashanû försvunnen och de
så kraftfulla och till synes oövervinneliga väktarna spridda för vinden. Enligt krönikorna hade
[Ast'catie] gjort gemensam sak med sina forna svurna fiender, [Besvärjarna från Caïm], vilka
åkallade ett väsen av sällan skådad styrka, förintelsebesten [Khorash], och ålade denne att dräpa
Kahars edbundna beskyddare. Taethavris ska enligt sägen ha gått titanen till mötes, och i tio och
åter tio dagar utkämpat en strid som ödelade landet omkring honom. Slutligen besegrad tvangs draken
att acceptera sitt nederlag och flydde från Kahar. Så kom det sig att Taethavris lämnade Shemharas
Portar, för att aldrig återse dem igen. Draken hade förstått att han inte kunde bjuda tillräckligt
motstånd mot Khorash, och insåg snart att hans nemesis aldrig skulle ge upp. Svårt skadad, utmattad
och desperat tog så Taethavris till sitt sista kort. Han lät sin själ färdas utanför tidsväven, och
verkade på så sätt försvinna helt ur existensen.

Så fann Kahars tempellegioner honom. Till synes död, men låst bortom tid och rum. Ajitéernas mästare
grät bittra tårar av kärlek. De samlades kring sin älskade läromästare och svor en ed, en ed full av
helvetenas kalla vrede men också av värme, av hopp och omtanke. De svor att vakta draken, tills
vinden jämnat de högsta berg med marken, tills haven torkat ut och stjärnorna slocknat. Ajitéerna
förflyttade Taethavris' kropp till ett helgat gravvalv, och templets mästare, under Ishans ledning,
tog plats omkring honom. Så förseglades gravvalvet, och genom tempelkrigarnas själars kraft förblev
det oupptäckt under åtskilliga millennier.

Den första som märkte att Taethavris vaknat var Kumbanigash. Långt bortom slott och stad lyfte den
uråldriga häxmästaren på huvudet och förstod vad som hänt. Vad som väckt Taethavris är okänt, men
plötsligt var han bara tillbaka, som om drakarnas i stigande oro inför det kommande mörkret
undermedvetet skickat en bedjan om hjälp mot bortom tidsvävens hårda gränser.

Taethavris är idag en viktig medlem i [Drakalliansen] i vilken han fått en allt större roll. Sina
närmsta allierade har han i [Khakra] och [Verduhrakh], ett val vars klokhet tiden får avgöra. Till
utseendet är han stor för en lumian, med en vacker, mattsvart kropp med fjäll som vitnat i kanterna.
Han besitter definitivt stora styrkor, men har en läromästares tålamod och försiktighet. Den långa
dvalan har dock inte förberett honom för Mundanas kaotiska tillstånd. Han är en varelse från en
noblare och renare tid. Han har kvar ideal och dogmer som hans kumpaner sedan länge tvingats överge.
Vad som kan uppfattas som naivitet balanseras dock hos Taethavris av en osläckbar inre glöd, en
visdom som sträcker sig långt bortom det världsliga, och inger hans allierade hopp och tillförsikt
inför det som komma skall.

  [Shemharas Portar]: Shemharas_Portar
  [Kahars]: Kahar
  [ajitéerna]: Ajitéer
  [Ishan]: Ishan
  [Häxmästaren av Ragnash]: Kumbanigash_den_Svarte
  [Ast'catie]: Astcatie
  [Besvärjarna från Caïm]: Besvärjarna_från_Caïm
  [Khorash]: Khorash
  [Drakalliansen]: Drakalliansen
  [Khakra]: Khakra
  [Verduhrakh]: Verduhrakh