---
author: Ymir
created_at: '2012-09-28T13:10:07Z'
id: Ylcorcronlth
links:
  category:
  - Akademiker
  - Bibliofiler
  - 'Cuvri''an'
  - Enigmatiska figurer
  - Léaramalver
  - Psykomantiker
  - Riddare
  - Skäggon
  - Uråldriga
  mention:
  - Apostatens apologetik
  - Den coloniska dekadensen
  - Det coloniska imperiets uppgång och fall
  - 'Huset Cuvri''an'
  - Irwenkvädet
  - Islanulth och Thelxinoë
  - Islanulth och Thelxinoë Omnibus
  - Kosalas Urkunder
  - Legio Colonan
  - Lirmana
  - 'Lunerian Cuvri''an'
  - Oísins andefärd
  - 'Rarûn-krönikorna'
  - Tessus Sjökonungens Irrfärder
  - Uchebeds dödslänk
  - Verduhrakh
  - Ylcorcronlths fantastiska freniasi
  - Ylcors psykomantiska genomskådande av tredje rangen
title: Ylcorcronlth
---

Sir Ylcorcronlth, förr Caerwyn Brahir siòl Oísin, är en uråldrig léaramalv som är professor emeritus
i [Huset Cuvri'an] i [Legio Colonan]. Han var tidigare husets domus magus, och var med och grundade
det ihop med [Lunerian Cuvri'an] för nästan tusen år sedan. Ylcorcronlth har med tiden allt mer
dragit sig undan politik och byråkrati, inte så mycket för att han blivit gammal som att han nu på
sin ålders eviga vinter passat på att använda detta som ursäkt för att slippa undan något han
egentligen alltid avskytt. Ungdomarna kan gott få tro att han är gammal och trött, så han kan mysa i
fred under tjocka filtar och skriva böcker; skulle de verkligen tigga om råd kan han möjligen tänka
sig att mummla något ur skägget. Ylcorcronlths närvaro vid husets möten är trots detta mycket god,
då han är en man som än idag vet sina förpliktelser, och trots allt hyser en närmast faderlig omsorg
för legio Colonan som institution, och huset Cuvri'an i synnerhet. [Lirmana], [Verduhrakh] och de
andra kan smida ränker bäst de vill, Legio Colonan är ändå fortfarande vad Ylcorcronlth och Lunerian
ville att det skulle vara,, och som inga intriger tycks kunna rucka på - den mest formidabla
lärdominstitution världen har skådat.

Ylcorcronlth är lugn, behärskad och mycket, mycket tystlåten. När han väl säger något är det dock
mycket genomtänkt, och fullt av visdom (eller bara helt obegripligt). Det enda som kan få igång
honom på allvar är diskussioner om obskyr litteratur, ett ämne han själv bidragit kraftigt till de
senaste etttusenfemhundra åren, inte minst genom de digra avhandlingarna [Det coloniska imperiets
uppgång och fall] och [Den coloniska dekadensen]. Han har också gjort [bearbetningar] av [Islanulth
och Thelxinoë], tolkat [Kosalas Urkunder], [Irwenkvädet], [Rarûn-krönikorna] och [Tessus
Sjökonungens Irrfärder], och producerat många hundra magiska skrifter, särskilt inom psykotropi som
alltid varit hans expertområde. Besvärjelserna [Oísins andefärd], [Ylcors psykomantiska
genomskådande av tredje rangen] och [Ylcorcronlths fantastiska freniasi] är uppkallade efter honom,
liksom den sedermera förbjudna ritualen Ylcorcronlths gudsförakt, mer känd som [Apostatens
apologetik], och möjligen [Uchebeds dödslänk], en annan kontroversiell historia. Ylcorcronlth själv
anser sina bidrag till Legio Colonans magiska korpus kraftigt underordnade hans livsverk som
historiker, men det bör sägas att långt ifrån alla håller med.

Ylcorcronlth är Caerwyn Brahirs sanna namn. Varför han har offentliggjort och tagit sig detta har
många svårt att förstå, och frågar man honom så behöver man inte förvänta sig ett svar inom några
årtionden. Måhända finns det någon djupt förborgad anledning som andra än han inte kan förstå,
vilket inte vore helt orimligt då Ylcorcronlth förmodligen är en av de mäktigaste psykotropikerna i
världen, med djup insikt i besjälade varelsers psyken och varande som han sällan, mycket medvetet,
ger sken av att besitta.

  [Huset Cuvri'an]: Huset_Cuvrian
  [Legio Colonan]: Legio_Colonan
  [Lunerian Cuvri'an]: Lunerian_Cuvrian
  [Lirmana]: Lirmana
  [Verduhrakh]: Verduhrakh
  [Det coloniska imperiets uppgång och fall]: Det_coloniska_imperiets_uppgång_och_fall
  [Den coloniska dekadensen]: Den_coloniska_dekadensen
  [bearbetningar]: Islanulth_och_Thelxinoë_Omnibus
  [Islanulth och Thelxinoë]: Islanulth_och_Thelxinoë
  [Kosalas Urkunder]: Kosalas_Urkunder
  [Irwenkvädet]: Irwenkvädet
  [Rarûn-krönikorna]: Rarûn-krönikorna
  [Tessus Sjökonungens Irrfärder]: Tessus_Sjökonungens_Irrfärder
  [Oísins andefärd]: Oísins_andefärd
  [Ylcors psykomantiska genomskådande av tredje rangen]: Ylcors_psykomantiska_genomskådande_av_tredje_rangen
  [Ylcorcronlths fantastiska freniasi]: Ylcorcronlths_fantastiska_freniasi
  [Apostatens apologetik]: Apostatens_apologetik
  [Uchebeds dödslänk]: Uchebeds_dödslänk