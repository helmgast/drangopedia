---
created_at: '2012-10-29T17:44:00Z'
id: Góhlbrandh
links:
  category:
  - Enstöringar
  - Magiker
  - Mortuach
  - Våldsverkare
  mention:
  - Akephos
  - Alarinn
  - 'Ane-Mundu'
  - Colonan
  - Drunok
  - Eyrenskogarna
  - Halldsvakt
  - Ineva av Halld
  - Jandlinatjari
  - Kragenhortz
  - Lamior
  - Mortuachdrake
  - Moróga
  - Nicoz Mehzinor
  - Oddhodner
  - Ryttarkriget
  - Thizara
  - Utmark
  - Xinukulterna
title: Góhlbrandh
---

Góhlbrandh är en [Mortuachdrake] med osäker bakgrund, möjligen var han en gång en av drakarna som
vägledde det [Coloniska imperiet], och där knöt en man vid namn [Akephos] till sig som drakväktare.
Om så är fallet var det redan i colonisk tid som Góhlbrandh började tappa kontrollen över sitt band
med sin väktare, och allt mer tas över av dennes psyke och vilja. Varför är oklart; kanske var
drakväktarbandet felaktivt på något sätt, kanske överlistade drakväktaren på något sätt sin mästare
och använde magi för att gradvis korrumpera bandet, kanske var väktarens själ mot alla odds starkare
än drakens och tog naturligt över bandet mer och mer. Vad som än hände så var Góhlbrand, när han
definitivt dök upp i historien, mer eller mindre bokstavligen en slav under en häxmästare vid namn
[Moróga], som med drakens hjälp på 2800-talet tog makten i [Utmark] norr om [Drunok], och
dessförrinnan härjade [Eyrentigrinnornas] länder. De tycks ha kommit från fjärran östern, från
stäpperna och de gåtfulla ödeländerna bortom [Alarinn], men Moróga verkade nu ha större planer än
att kontrollera obetydliga barbarstammar bortom världens ände. Góhlbrandh krossade fort allt
motstånd i Utmark, trollkungen [Oddhodner] inkluderat, och etablerade Moróga som ny härskare i
[Kragenhortz].

Härnäst släppte Moróga lös mortuachdraken på Drunok, sedan häxmästaren allierat sig med raunerna
under [Ryttarkriget]. Góhlbrand gjorde stor skada och dräpte nära nog lumiandraken [Jandlinatjari]
som förgäves grep in för att stoppa honom. Mitt under ett stort slag lyckades dock schamanen
[Thizara] tränga in i Góhlbrandhs själ, och där hitta nyckeln till Morógas kontroll, och bryta den.
Góhlbrandh befriades omedelbart från sina mentala bojor, slukade Moróga i en tugga och flög iväg
norrut och försvann.

Sedan dess såg ingen på länge till Góhlbrandh, tills han en vinterdag efter kriget återvände för att
sätta fyr på [Halldsvakt], en övergiven borg som strax skulle bli skådeplats för en batalj mellan
[Lamior], [Xinukultister], och hertig [Nicoz Mehzinors] styrkor. Góhlbrandh flög sedan åstad igen,
men ryktet började surra att han nu dväljes i Kragenhortz ruiner. Varför han attackerade Halldsvakt
är oklart, kanske ville han markera revir, eller stoppa en [uråldrig lamia] som höll på att vakna
upp i jorden under borgen, kanske hade det snarare något att göra med att en annan närvarande lamia,
[Ineva av Halld], tillhörde Halldsätten som fordom höll borgen, och att hennes farfar tillfogat
draken ett svårt sår en gång, i strid mot Morógas styrkor.

  [Mortuachdrake]: Mortuachdrake
  [Coloniska imperiet]: Colonan
  [Akephos]: Akephos
  [Moróga]: Moróga
  [Utmark]: Utmark
  [Drunok]: Drunok
  [Eyrentigrinnornas]: Eyrenskogarna
  [Alarinn]: Alarinn
  [Oddhodner]: Oddhodner
  [Kragenhortz]: Kragenhortz
  [Ryttarkriget]: Ryttarkriget
  [Jandlinatjari]: Jandlinatjari
  [Thizara]: Thizara
  [Halldsvakt]: Halldsvakt
  [Lamior]: Lamior
  [Xinukultister]: Xinukulterna
  [Nicoz Mehzinors]: Nicoz_Mehzinor
  [uråldrig lamia]: Ane-Mundu
  [Ineva av Halld]: Ineva_av_Halld