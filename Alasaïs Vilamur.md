---
author: Ymir
category:
- Psykomantiker
- Sabrier
- Svarta får
- Söderns torn
- Viljelösa skal
- Välbevarade
- Väna damer
created_at: '2015-02-19T03:19:31Z'
id: alasaïs vilamur
title: Alasaïs Vilamur
---
Alasaïs Vilamur var en sabrisk psykomantiker från hus [Coluimn] som deltog i den [kungliga sabriska expeditionen] till [Luberos] under sir [Vyfen Tremorne]. Hon var en vän dam ovan vid vildmarksliv, men hennes magiska kunskaper betraktades som ovärderliga för expeditionen, då tidigare experiment från havet påvisat märkliga psykotropiska fenomen på Luberos, och Vyfen Tremorne tog henne personligen under sin vinge. Att det hela slutade olyckligt är välkänt, även om ingen utanför Luberos känner till detaljerna; Vyfen och hela hans expedition försvann spårlöst, och ingen medlem sågs någonsin till igen, förmodligen slukade eller skrämda från vettet av Luberos namnlösa fasor.

Men en person överlevde. Alasaïs observerades från skuggorna av [Qaitu Haraka], som imponerades av hennes mod och handlingskraft; hon höll huvudet kallt när andra expeditionsmedlemmar drevs vansinniga av drömmar gjorda till verklighet, och gav aldrig upp hoppet om att hålla samman gruppen och komma levande från helvetet de befann sig i. Efter att Vyfen själv stupat bröt dock alltihop samman, och Alasaïs släpades iväg av en före detta kamrat, nu spritt språngande galen, för att bli ett offer åt de rovlystna andar som talade till honom från flammorna i underjorden. Men Qaitu räddade henne, och förde henne i säkerhet medan resten av sabrierna lämnades åt sitt öde. Qaitu hade i Alasaïs sett någon vars begåvning, intelligens och kunskaper om den moderna världen skulle kunna komma [Söderns Torn] till gagn, och han gav Alasaïs ett erbjudande: hon kunde sändas tillbaka till Consaber med minnet raderat av Qaitus magi, eller ansluta sig till honom och bidra till Söderns torns syfte. Alasaïs valde med tungt hjärta det senare, i hopp om att på sikt kunna rädda Luberos och frälsa andra från det lidande hon själv upplevt, och även om hon hade reservationer beträffande Qaitu och andra så var hon ivrig att insupa deras kunskaper i magis natur och hemligheterna från den forna värlen.

Alasaïs Vilamur blev således den sista medlemmen i Ayedwara-Osi, sida vid sida med uråldriga väsen som en gång tjänat under [Iset av Lubandu], och väl medveten om att hon jämfört med dessa var en vek liten mus studerade hon flitigt för att i en avlägsen framtid kunna bli deras like. Situationen var inte svår för henne, hon var van att som kvinna behandlas som andra rangens medlem i sällskap, och kunde använda denna erfarenhet för att snabbt vinna respekt trots sina begränsningar; hon kunde inte mäta sig med Ayedwara-Osis ärkemagiker i ren fysisk eller magisk makt, men hon kunde bidra med ett skarpt intellekt, ledarförmåga och kampvilja. Vetskapen om att vissa i Söderns torn inte respekterade varken henne eller Qaitus beslut att rekrytera henne sved stundtals i hjärtat, men hon var samtidigt stolt att vara medlem av en så anrik och mäktig organisation, och fokuserade på att bli en hörnsten som byggde upp den snarare än en titan som höll upp dess pelare. Här visade sig Alasaïs faktiskt vara en ovärdelig resurs; Ayedwara-Osis äldre medlemmar var sedan länge helt uppslukade av sina egna mer eller mindre excentriska projekt, och att plötsligt ha någon som brydde sig mer om organisationen som helhet än personlig fåfänga och antika osämjor var mycket nyttigt. Alasaïs tog itu med de små detaljerna, såg till att gamla fort byggdes upp, nya infödingssoldater rekryterades och tränades, att minneskristallarkiven sågs över och att omfattande beräkningar gjordes runt [Vågentitetens] fängelse. Det var Alasaïs som upptäckte irregulariteter i fängelsets funktion, störningar i reläkristallernas kraftfält. Dessvärre blev hon nedröstad i den påföljande diskussionen om vad som skulle göras åt detta, och man valde istället [Katharketors] plan att under kontrollerade former återföra Vågentiteten till Mundana. Detta slutade i katastrof både för Söderns torn och Alasaïs; hon klarade sig bättre än andra rådsmedlemmar tack vare en psykotropisk skyddsformel hon skapat, men [Maharathaïm]-agenter som stod under vågentitetens inflytande hann upp henne innan hon kunde fly Luberos. De bröt hennes magiska skydd, och hennes vilja kuvades fort av [Rauthvaari]. Detta väsen tycks dock inte ha något klart mål i sikte för Alasaïs annat än sin tomma strävan efter kontroll, och Alasaïs irrar nu bara planlöst omkring bland Luberos ruinstäder, berövad syfte och mening. En del av henne känner olycka, en annan bara tomhet, men dold djupt i hennes inre finns fortfarande en del som rymmer desperation och målmedvetenhet, och halvt om halvt undermedvetet letar efter en artefakt, ett litet silverbeklätt snäckskal, som Alasaïs en gång gömde en bit av sin själ i, designat så att själsfragmentet där skulle vara säker från alla utomstående inflytanden - även gudar, och även Rauthvaari.

  [Coluimn]: Coluimn
  [kungliga sabriska expeditionen]: Kungliga_Luberosexpedtionen_1417
  [Luberos]: Luberos
  [Vyfen Tremorne]: Vyfen_Tremorne
  [Qaitu Haraka]: Qaitu_Haraka
  [Söderns Torn]: Ayedwara-Osi
  [Iset av Lubandu]: Iset_Azarmisherah
  [Vågentitetens]: Vågentiteten
  [Katharketors]: Katharketor
  [Maharathaïm]: Maharathaïm
  [Rauthvaari]: Rauthvaari