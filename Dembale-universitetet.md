---
author: Ymir
created_at: '2010-10-28T02:57:02Z'
id: 'Dembale-universitetet'
links:
  category:
  - Akademier
  - Platser på Lohemo
  mention:
  - Boro Abaldur
  - 'Gavor Tashur-Nammu dor Matengwe'
  - Gilani
  - Goron
  - Izhanors fallna stjärnor
  - Lohemo
  - Lotushuset
  - 'Lubandu-riket'
  - Luberos
  - Mawunde dor Abundo
  - Omkars annalekter
  - Oriton
  - Phunguwes krona
  - Stora Universitetet
  - Talamdu
  - Udar Ugg
  - Zhias Krönikor
  - Ödestärningen
title: 'Dembale-universitetet'
---

Dembale-universitetet på [Lohemo] grundades för snart fyra sekler sedan av öns dåvarande talman,
[Udar Ugg], som såg med oro på vad han uppfattade som [Oritons] växande dominans i övärlden. Då han
var en stor vän av bildning såväl som en stor lokalpatriot beslöt han att använda sin ansenliga
personliga förmögenhet för att bygga ett universitet på Lohemo som kunde tävla med [Stora
Universitetet] på Oriton, ett universitet värdigt Lohemos stolta, anrika traditioner - ön hade under
långa eror varit Arkipelagens hjärta, trots allt. Udar fick stöd av många mäktiga ätter och
individer både på Lohemo och annorstädes, och även om det hela orsakade viss osämja med Oriton var
projektet snart igång. Med tiden, sedan Dembale-universitetet hunnit växa till sig, rann osämjan ut
i sanden eftersom universiteten faktiskt inte verkade stjälpa varandra det minsta, och de har goda
relationer idag. Åsikterna är lite delade om varför det gått så bra för båda universiteten, men
många menar att de verkar sporra varandra, och bara är ytterligare ett exempel på hur den sunda
rivaliteten mellan Oriton och Lohemo alltid varit gynnsam för båda öarna, då deras befolkning
ständigt tävlat om att vara främst på alla tänkbara områden, och därmed eggat varandra till stordåd.
Dembale-universitetet sägs ofta genomsyras av en mer lohemisk mentalitet jämfört med Stora
Universitetets oritonska traditioner, men exakt vad detta innebär varierar beroende på källan -
lohemerna menar ofta att de själva är driftiga, ordningsamma och filosofiskt lagda, medan oritonerna
är indolenta och navelskådande med en dragning åt dekadens och ränkspel; oritonerna hade menat att
det är precis tvärt om.

Dembale-universitetet är beläget i anslutning till, och delvis på, en sjö vid samma namn, strax
utanför [Goron] på öns norra delar. Ett par väldiga långhus i två och tre våningar som inrymmer sov-
och undervisningssalar, bibliotek och lagerlokaler ramar in en blomstrande örtträdgård invid
sjöstranden, från vilken bryggor och broar i sten och trä sträcker sig ut över Dembale-sjöns lugna
vatten, täckt av enorma violetta näckrosor. Längst bryggorna ligger en mängd mindre hallar och
paviljonger, somliga reser sig på stenfundament från sjöbottnen, andra är byggda på pålar, och några
få faktiskt på väldiga flottar förtöjda vid bryggorna. Här finns meditationskammare, mindre
undervisningsrum, skrivkammare och museér, [Lotushuset] som rymmer de allra viktigaste samlingarna
kan bara nås via smala hängbroar ständigt bevakade av beväpnade vakter. En annan anmärkningsvärd
byggnad är det höga [Boro Abaldur]-tornet som reser sig i mitten av sjön; här huserar
Dembale-universitetets världsberömda astrologer.

Universitetet är särskilt framstående inom botanik och djurlära, vilket märks på samlingarna - man
har massor av exemplar av både levande och döda växter och djur, och flera spektakulära, utdragna
odlingsexperiment med vattenväxter pågår i sjön. Universitetet har allt sedan Udar Uggs tid sett det
som sitt mission att finna ett sätt att organisera och definiera livet, och man har skickat
expeditioner vida omkring i arkipelagen och bortom för att samla in, studera och katalogisera allt
mellan himmel och jord. Universitetets kanske främsta upptäckt är den som gjordes av [Gilani] på
2800-talet; att världen tycks drabbas av massutrotningar och omfattande ödeläggelse vart tiotusende
år, bevisat genom fynd av ben, fossil och uråldriga ruiner. Upptäcktens vidare innebörd diskuteras
än idag, men många av universitetets lärde har blivit proponenter för idén om att tiden rör sig i
cykler, och att den nuvarande cykeln måste ha föregåtts av enorma tidsrymder av icke-mänskligt liv -
det senare anses Gilani ha bevisat genom upptäckten av geologiska sediment, och avsaknaden i dessa
av människoskelett äldre än vad han uppskattade till 15 000 år. Sedan Gilanis dagar har just
geologi, arkeologi och dylikt varit andra stora forskningsområden, och man håller för närvarande på
med ett väldigt projekt att katalogisera och sortera alla mineraler som står att finna i
Arkipelagen.

Dembale-universitetet är också, möjligen, något mer framstående än sin rival i Garandor vad gäller
magiteoretisk forskning. Detta beror delvis på att Lohemo varit säte för övärldens organiserade
magiker sedan konceptet med magiteori först kom från Ebhron, och Dembale-universitetets magiakademi
är en direkt arvtagare till de trollkarlar som i forna dagar bedrev undervisning i [Talamdu]. Man
har på senare år haft ett rikt utbyte med thalaskiska och mûhadinska magiker, och bedrivit flera
ambitiösa, och stundtals kontroversiella, magiska experiment, bland annat försök att kontrollera
människors tankar och impulser på olika vis. Magi har också spelat in i de odlingsexperiment som
tidigare nämnts, varav ett resultat blev en väldig köttätande sjöväxt som löpte amok och slukade tre
personer innan den förstördes.

Universitets samlingar inkluderar [Axumsetra], [Ödestärningen], [Phunguwes krona], tre
minneskristaller från kamorferna på Takalorr, två drakhjärtan, ett antikt exemplar av [Omkars
annalekter] och likaledes uråldriga exemplar av volym ett, två och fem av [Zhias Krönikor], en mängd
inskrifter, lertavlor och konstföremål från Talamdu och [Lubandu-riket], fragment av stjärnkartor,
kalendrar och codexar från högkulturen på [Luberos], flera skelett av märkliga forntidsdjur, och en
rent enorm mängd mineralfragment, djur- och växtdelar. Magikern [Mawundes] ökända samling av bundna
demoner och bisarra artefakter är också värd att nämnas. Rektor för universitetet är [Gavor
Tashur-Nammu dor Matengwe], Arkipelagens ledande expert på bläckfiskar och därtill en välkänd
gourmet.

  [Lohemo]: Lohemo
  [Udar Ugg]: Udar_Ugg
  [Oritons]: Oriton
  [Stora Universitetet]: Stora_Universitetet
  [Goron]: Goron
  [Lotushuset]: Lotushuset
  [Boro Abaldur]: Boro_Abaldur
  [Gilani]: Gilani
  [Talamdu]: Talamdu
  [Axumsetra]: Izhanors_fallna_stjärnor
  [Ödestärningen]: Ödestärningen
  [Phunguwes krona]: Phunguwes_krona
  [Omkars annalekter]: Omkars_annalekter
  [Zhias Krönikor]: Zhias_Krönikor
  [Lubandu-riket]: Lubandu-riket
  [Luberos]: Luberos
  [Mawundes]: Mawunde_dor_Abundo
  [Gavor Tashur-Nammu dor Matengwe]: Gavor_Tashur-Nammu_dor_Matengwe