---
created_at: '2013-11-19T16:40:21Z'
id: Shuganan
links:
  category:
  - Andar
  - Gamlingar
  - Levande legender
  - Lokalpatrioter
  - Renhjärtade
  - Schamaner
  - Själar på vift
  - Upplysta
  - Veddo
  mention:
  - Apoteos
  - 'Gim''Naud'
  - Khazdurnis
  - Nalangi
  - Norra isvidderna
  - Qulitalik
  - Thizara
  - Ulaqidak
  - Urmörkret
  - Veddo
  - Åttonde stammen
title: Shuganan
---

Shuganan var en schaman av [veddofolket] som tillbringade hela sitt liv på de [Norra isvidderna],
men i anden färdades vida över Mundana. Han var på andeplanet känd som en av de mäktigaste
schamanerna i världen, och det var detta som fick [Thizara] att tillslut söka upp honom för att
kunna ta lärdom. Besöket kom vid ett dåligt tillfälle, men ändå i grevens tid - Shuganans stam
[Ulaqidak] hade decimerats både av [Khazdurnis] och den [Åttonde stammen], och hövdingatiteln
usurperats av [Qulitalik], en korrumperad figur vars band till [Urmörkret] aldrig riktigt kunde
bekräftas eller avfärdas. Tillsammans kunde Thizara och Shuganan besegra usurpatorerna och återta
kontrollen över stammen, men Den åttonde stammen skulle snart ha lagt hela isvidderna under sig, och
Shuganans folk stod inför beslutet att tappert hålla stånd, eller emigrera till sydligare
breddgrader.

Under tiden som usurpatorerna hade kontrollen hade Shuganan drivits i exil till en hydda vid havet
nära draken [Gim'nauds] domäner, och där tagit den mystiska flickan [Nalangi] under sitt beskydd.
Shuganan hade också gjort upptäckten att obsidian var dödligt för Urmörkrets legioner, och byggt upp
en samling från sluttningarna på drakens berg.

Vad som hände med Ulaqidak-stammen förtäljer inte historien, eftersom Thizara nödgades lämna
isvidderna innan händelserna kunde nå sin upplösning. Men hon lärde mycket från Shuganan, och han
från henne, och kanske var det tack vare detta som hon kunde genomföra de storslagna ting hon gjorde
strax innan sitt [försvinnande] från världen. Shuganan, å sin sida, valde också att slutligen lämna
de levandes värld efter ett mycket långt jordeliv, men gick inte vidare till vad som än må ligga
bortom. Istället stannade han med förfäderna på andeplanet, för att med all sin kraft bistå världen
mot Urmörkret.

  [veddofolket]: Veddo
  [Norra isvidderna]: Norra_isvidderna
  [Thizara]: Thizara
  [Ulaqidak]: Ulaqidak
  [Khazdurnis]: Khazdurnis
  [Åttonde stammen]: Åttonde_stammen
  [Qulitalik]: Qulitalik
  [Urmörkret]: Urmörkret
  [Gim'nauds]: GimNaud
  [Nalangi]: Nalangi
  [försvinnande]: Apoteos