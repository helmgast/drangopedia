---
author: Ymir
category:
- Huset Turalian
- Machiavellianer
- Magiker
- Matriarker
- Sanarialver
- jag har en plan
created_at: '2013-05-23T22:18:51Z'
id: miraye tachenne turalian fín olinael
title: Miraye Tachenne Turalian fín Olinael
---
Tachenne är furstinna av det anrika sanarihuset Turalian, en framstående diplomat, botanist, kompositör och magiker som under sitt långa liv sakta men säkert gjort sig förtjänt av sin höga position i hierarkin. Det finns äldre medlemmar av huset Turalian, men ingen så bildad, skarptänkt och karismatisk som Tachenne, och ingen med hennes okuvliga beslutsamhet att ta huset till toppen, och bortom.

Tachennes anförvanter är generellt dygdemönster och obrottsligt lojala kuggar i husets maskineri; om det sedan intrigeras lite inbördes är det bara ett sunt tecken på ambitioner. Undantaget är Tachennes sonsons dotter [Certani], som förfördes av [Thizara], hovmagiker av Drunok och fridstörare av rang, och kom att sätta käppar i hjulet för intriger kopplade till [Liljans råd]. Om Certani stannade i Sunari skulle det vara i ett högst oproduktivt tillstånd av husarrest, och Tachenne och Certanis far [Heleie] var rörande eniga om att det bättre gynnade husets intressen om Certanis avsevärda talanger kom till nytta annorstädes. Flickan skickades därför som Sanarialliansens officiella ambassadör i [Drunok], en post det inte krävdes många mutor för att sätta henne på eftersom alla sanarialver med minsta smak för elegans och kultur betraktade den som liggandes strax före slaktare och latrintömmare på attraktivitetsskalan. Tachenne har dock insett att Drunok går en om inte strålande så åtminstone intressant (och potentiellt lönsam) framtid till mötes, och inväntar den tålmodigt medan hon gnuggar sina händer i försiktig belåtenhet.

  [Certani]: Certani_Turalian_fín_Olinael
  [Thizara]: Thizara
  [Liljans råd]: Liljans_råd
  [Heleie]: Heleie_Turalian_fín_Olinael
  [Drunok]: Drunok