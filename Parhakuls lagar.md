---
author: Ymir
category:
- Bakgrundsinformation
- Borttappade saker
- Historia
- Koncept
created_at: '2013-08-30T05:52:35Z'
id: parhakuls lagar
title: Parhakuls lagar
---
Parhakuls lagar var en uråldrig samling lagar kring magi och metafysik som försökte stipulera hur magi kunde brukas och vad världens olika väsen tilläts göra mot andra. Lagarnas upphovsman var en mystisk varelse vid namn [Parhakul], som av sentida lärde tros ha varit hemmahörande i [Alaka], [Kiva], eller [Empyréen], och därifrån med hjälp av sina [Ediler] utövade ansenligt inflytande i världen. Parhakuls lagar tycks ha respekterats storligen av magiker och mystiker i Mundanas forntid, och kanske rentav före [Meharcarans peripeti], men vid någon punkt upphörde man att frukta Parhakul, och lagarna föll i glömska långt innan skrivkunnighet blivit så utbredd att de bevarades till modern tid. Idag är det inte känt om något enda manuskript av lagarna återstår, och det man vet om dem kommer från tredje- eller fjärdehandsreferenser i antika källor. Den mest berömda av Parhakuls lagar som fortfarande är känd är en lag som handlade om att demoner, gudar och besjälade varelser inte fick älska varandra eller avla barn med varandra, och därigenom sarga gränserna mellan [Själskrafterna]. Exakt hur denna lag löd är inte känt, men man vet att den bland annat var anledningen till fängslandet av [Annakigal] och [Iset Azarmisherahs] bannlysning av [Katharketor], vilket är anmärkningsvärt då det antyder att även den maktfullkomlige gudadräparen Iset kände sig föranledd att respektera Parhakuls lagar.

  [Parhakul]: Parhakul
  [Alaka]: Alaka
  [Kiva]: Kiva
  [Empyréen]: Empyréen
  [Ediler]: Ediler
  [Meharcarans peripeti]: Meharcarans_peripeti
  [Själskrafterna]: Själskrafterna
  [Annakigal]: Annakigal
  [Iset Azarmisherahs]: Iset_Azarmisherah
  [Katharketor]: Katharketor