---
author: Lycan
created_at: '2012-09-21T09:02:39Z'
id: Alaisina
links:
  category:
  - De vita svalorna på berget Vostram
  - Scenario
  mention:
  - Beatrix
  - Blancheflor
  - Castellosa
  - Juliana
  - Mirella
title: Alaisina
---

Bakgrund
--------

Du har alltid haft en förbannad otur. Dina lärare har klagat på din bristande disciplin, dina
föräldrar på din svaga karaktär, din släkt på din frånvaro av lojalitet, men själv vet du att det
bara handlar om otur.

Visserligen har du en tendens att provocera, att försätta dig själv i trångmål och handla aningen
impulsivt. Men det är ändå knappast så att detta kan sägas vara ditt fel.

Ibland tänker du att du helt enkelt är ansvarstagande. När det verkade finnas oegentligheter i
prokuratorns bokföring kände du att det var din plikt som en hederlig jargier att undersöka. När
prelaten smög omkring nattetid i tempellkällaren var du bara tvungen att reda på vad som hände. En
gång berättade en stallpojke för dig om det osedliga etablissemanget Guldmärren, och det var
självklart för dig att du smet ut på natten för att ta reda på vad det var för något. Det gick
sällan en vecka utan att den ena eller andra händelsen som du fick bannor för.

Slutligen blev det för mycket. Såhär i efterhand kanske det inte var någon särskilt bra idé att
spetsa det heliga vinet. Din familj och familjens prelat enades om att du inte kunde lämnas obevakad
och att ett giftermål knappast skulle räcka för att tygla dina ogudaktiga drifter. I omvärldens ögon
fanns det bara en sak att göra; kloster. Ett avlägset, isolerat kloster.

Du kände rädsla inför klostervistelsen, när du steg på karavanen mot Vostram upplevde du det som att
dit liv tog slut. Nu blev det kanske inte riktigt så hemskt som du hade tänkt dig. Under färden över
Tarkas lärde du känna några av dina färdkamrater närmare, och tillsammans med den märkliga Mirella
upplevde ni Den Stora Händelsen.

Dessa händelser har gjort klosterlivet uthärdligt, men berget Vostram är fortfarande en fruktansvärd
plats. Det enda som skänker dig någon glädje är den krets av vänner som du lärde känna på resan till
klostret och dina otillåtna exkursioner, både inom och utanför klostrets murar. För det mesta
försmäktar du i tristess och leda.

Gran Vostram är genomkorsat av tunnlar i den mjuka sandstenen. Dessa har du utforskat väl och känner
till minst en väg ut ur klostret. Detta har du dock inte berättat för någon och det är väldigt
förbjudet att lämna klostret utan tillåtelse.

Under förförra natten hörde du märkliga, svaga, hårda strupskrin. Du har ännu inte hunnit berätta
det för någon och du vågar inte berätta det för någon annan än dina vänner eftersom du hörde ljuden
när du smög omkring i klostrets alla okända tunnlar om natten. En högst förbjuden aktivitet.

Personlighet
--------

Du är en orolig själ. Du har ofta svårt att koncentrera dig på saker som sysslor och bön och dina
tankar rusar ofta iväg till mer spännande saker. De allra flesta situationer är du missnöjd med och
ditt inre tankeliv präglas allt som oftast av planer och fundering kring vad du ska företa dig för
att göra ditt liv intressantare.

Det som är intressant är ofta riskabelt, eller rentutav farligt, något dina vänner inte är sena att
kritisera dig för. Du brukar dock anstränga dig för att inte dra in någon ovillig person i dina
aktiviteter. Generellt anstränger du dig för att vara en respektfull och trogen vän, även om din
äventyrslysta ibland tar överhanden och du glömmer bort dig.

Relationer
--------

Din bästa vän är syster [Mirella], hon är alltid vänlig mot dig och är den enda som kan tänka sig
att bryta mot klostrets regler för att utforska hemliga rum och närbelägna ruiner. Ibland upplever
du att du inte riktigt känner henne, att hon är lite tystlåten och sluten mot dig. Detta kan göra
att du ibland undviker hennes sällskap. När de andra fortfarande var skeptiska till den märkliga
flickan kände du igen något av dig själv i henne och tog henne under dina vingar. Du har hög respekt
för Mirellas integritet och stolthet och vet att hon aldrig skulle ljuga eller förhärliga sig själv.
Sådant kan du uppskatta betydligt mer än social frimodighet och glättig, spelad vänskap.

Syster [Blancheflor] är en svår nöt att knäcka. Hon backar ofta upp dig när du (inför dina vänner)
klagar på sura klosterkärringar och hårda regler och propagerar gärna för ett öppnare och mer
tillåtande klimat på klostret. Däremot har hon, så vitt du vet, aldrig brutit mot en regel, och
kritiserar dig ofta för din oförsiktighet. Du har uppfattat detta mer som ett uttryck för hennes oro
än som ett fördömande, men det kan ändå göra dig irriterad.

Den du har svårast för av de som ingår i ert lilla gäng är den ilskna [Beatrix]. Inledningsvis antog
du att hon skulle förstå din situation, hon skickades i kloster på grund av sin krigiska läggning,
och är alltså liksom du i klostret för att "skyddas" från menliga influenser och grunda en sund
gudstro och ett propert beteende. När du försökt prata om detta med Beatrix har hon snäst något om
att inte jämföra dina "fjolliga utsvävningar" med hennes otacksamma värv.

Den sista överlevande medlemmen i gruppen, syster [Juliana], är på ytan den som kanske är mest olik
dig. Hon är nogrann med att följa klostrets regler och verkar ha för avsikt att stanna där och så
småningom stiga i graderna. Tvärt om vad många fördomsfullt antar om dig har du dock inga problem
med detta. Du har all respekt för Juliana och hennes livsval och kan rent utav beundra hennes
målmedvetna och övertygade strävan att vara en i Daaks ögon god människa, att göra ett viktigt jobb
för människorna på jorden. Dock kanske ni inte alltid har sådär jättemycket att prata om, men ni har
en ömsesidig respekt som ligger till grund för en vänskap som går betydligt djupare än vad man först
kan anta.

Du saknar [Castellosa] så det gör ont. Hon var din vän, din förtrogna. Hon såg aldrig på dig med
fördömelse i blicken, hon hade alltid respekt för dina egenheter, och gjorde det alltid väldigt
tydligt att hon älskade dig för den du var. Med Castellosa var det aldrig komplicerat, ni hade
alltid något att prata om, tiden ni hade för er själva var nästan perfekt, det enda ytterligare du
hade att önska var att det skulle funnits mer av den. Er natt tillsammans var magisk. Det känns så
orättvist och obegripligt att hon hängt sig.

  [Mirella]: Mirella
  [Blancheflor]: Blancheflor
  [Beatrix]: Beatrix
  [Juliana]: Juliana
  [Castellosa]: Castellosa