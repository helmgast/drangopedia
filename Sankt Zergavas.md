---
author: Ymir
created_at: '2011-02-04T11:20:01Z'
id: Sankt Zergavas
links:
  category:
  - Andar
  - Daaktron i Stora Arkipelagen
  - Gudsmän
  - Helgon
  - Historiska personer
  - Jargier
  mention:
  - Arkipelagisk Daaktro
  - Dravandor
  - Hyggelmonster
  - Iwa
  - Iwa Nibo
  - Jargisk Daaktro i Stora Arkipelagen
  - Oriton
  - Sabrisk Daaktro i Stora Arkipelagen
  - Sankt Zergavas Gärningar
  - St Zergavas Basilika
  - Wacemde Nibo
title: Sankt Zergavas
---

Zergavas av Orno var en jargisk missionär som spolades iland på [Oriton] som ende överlevande efter
ett skeppsbrott, cirka år 2400 e.D. Källorna går väldigt mycket isär om vad han egentligen uppnådde,
men "[Sankt Zergavas Gärningar]" av den berömde munken Benediktos av Bulambo gör gällande att
Zergavas togs om hand av fromma infödingar som han konverterade till den sanna tron, varefter han
smidde sig ett magiskt svärd med hjälp av den gudabenådade smeden [Dravandor] och hjälpte sina
lokala allierade att stå emot fientliga stammar, vilket involverade ett antal mirakler. Problemet
med källor som denna är att de beskriver Oriton som väldigt mycket mer primitivt än ön faktiskt var
på denna tid; Garandor var en väldig stad sedan länge och universitetet hade funnits i många hundra
år - inhemska arkipelagiska källor som nämner Zergavas gör så mycket senare i hans liv, då han
enligt dessa ska ha bedrivit mission i och omkring Garandor. Oavsett osäkerheten angående hans
tidiga bana i Övärlden är det iallafall vedertaget att han inledde Daaktrons historia i Stora
Arkipelagen, och utförde flera mirakler och gudomligt inspirerade stordåd. Han är därför ett viktigt
helgon bland Arkipelagens [sabriskt] och [jargiskt] Daaktroende, men också en [Iwa], en ande under
Gud, i den inhemska och i sabriernas och jargiernas ögon blasfemiska [arkipelagiska Daaktron].

Sankt Zergavas är skeppsbrutna missionärers skyddshelgon och, i sin identitet som Iwa Sergawa,
visdomens ande och schamanernas beskyddare mot [Iwa Nibo], Dödsandarna. Hans symbol är en brusten
åra, eller i undantagsfall ett kors täckt av tång, och han avbildas ofta utmärglad och blöt men
fylld av helig styrka. Zergavas heliga dag är 9:e Dekanda, vilket fått en särskild signifikans i
Arkipelagisk Daaktro eftersom den ligger strax efter [De Dödas Natt] - Sergawa är då anden som
kommer från väster, driver de döda tillbaka till underjorden och ser till att Iwa Nibo gör sin plikt
igen, istället för att roa sig med slumpmässiga illdåd för evigt. Han bär vid dessa tillfällen, sägs
det, alltid Dravandors skalle under armen.

[St Zergavas Basilika], en förfallen kyrkoruin i bergen söder om Garandor, står än idag till
åminnelse av Zergavas livsverk, och är en mindre vallfärdsort inom Daaktron; ofta omtalad, men
sällan faktiskt uppnådd eftersom bergsvägarna dit lär hemsökas av [Hyggelmonster] och andra bestar.

  [Oriton]: Oriton
  [Sankt Zergavas Gärningar]: Sankt_Zergavas_Gärningar
  [Dravandor]: Dravandor
  [sabriskt]: Sabrisk_Daaktro_i_Stora_Arkipelagen
  [jargiskt]: Jargisk_Daaktro_i_Stora_Arkipelagen
  [Iwa]: Iwa
  [arkipelagiska Daaktron]: Arkipelagisk_Daaktro
  [Iwa Nibo]: Iwa_Nibo
  [De Dödas Natt]: Wacemde_Nibo
  [St Zergavas Basilika]: St_Zergavas_Basilika
  [Hyggelmonster]: Hyggelmonster