---
author: Ymir
created_at: '2011-03-05T19:27:34Z'
id: 'Sham-Ukins Livgarde'
links:
  category:
  - Diemedéernas välde
  - Elitförband
  - Organisationer i Stora Arkipelagen
  - Patrioter
  mention:
  - 'Akamador-riket'
  - Bakzande
  - Dada Banda
  - Diemedeiska dynastin
  - Fraktionen
  - Jarma
  - Kalacwos
  - Krak Utemlo
  - Miwalgor av Hekatomben
  - Omo
  - 'Sham-Ukin den Store'
  - 'Sho Boka Sham-Ukin'
  - Slaget om Sarnak
  - Talavan
title: 'Sham-Ukins Livgarde'
---

Sham-Ukins livgarde är namnet i dagligt tal på *Akzundwe Diema*, [Diemedéerkungarnas] livgarde, och
en av Arkipelagens främsta militära enheter. Gradet instiftades av [Sham-Ukin den Store] sedan han
erövrat [Omo], men var i stort en skapelse av den exilebhronitiske strategen [Kalacwos], som gjorde
bruk av de omfattande vapenarsenaler Sham-Ukin beslagtagit vid plundring av befästningar i
[Akamador-riket]. Livgardisternas tradtionella beväpning, ebhroniterbilan, är ett klart spår av
detta, men är också ett fruktansvärt vapen i sin egen rätt, effektivt både mot tungt rustade trupper
och de lätt rustade Arkipelagiska soldater man oftast stridit mot. Också mycket av gardets
organisation och taktik bär ebhronitiska influenser, men dessa har genom seklerna blandats upp med
inhemska arkipelagiska element, på sistone renodlade av diemedéeiska strateger som [Bakzande] och
[Dada Banda]. Det sägs att [Sho Boka Sham-Ukin] hoppas att Akzundwe Diema ska bli en av hörnpelarna
i hans strategi när han snart nog ger sig på att kasta ut sabrierna och cirefalierna från
Arkipelagen, som han lovat, men hittils i sin karriär har han verkat betydligt mer intresserad av
att föra ett statiskt ställningskrig med [Fraktionen] över ingenmanslandet på [Jarma], och ingen vet
längre vad tyrannen har i sikte för sina elitsoldater.

Akzundwe Diema uppgår i omkring 1250 man, som i fredstid beskyddar [Talavan] och några centrala
befästningar i riket, såsom [Krak Utemlo], samt följer med sin konung varthelst han färdas. De är
disciplinerade och mycket lojala, handplockade från de främsta av krigare i rikets reguljära armé,
och hårdtränade enligt gammalehbronitisk falangtradition - krigarna inom Akzundwe Diema får tidigt
inarbetat i sig att sätta de kollektiva bedrifterna högre än personlig ära, något som på sätt och
vis gör dem unika bland elitkrigare i Arkipelagen. Detta brukar också beskrivas som anledningen till
deras heroiska upprätthållande av Diemedéernas sargade vänsterflank vid [Slaget om Sarnak], där
[Miwalgor av Hekatomben] ledde riket till ny storhet efter lång tid av stagnation.

Livgardisternas beväpning består av en ebhroniterbila, kontinentalt mer känd som hakspjut,
kaskarasvärd av hög kvalitet, och ibland en liten sköld kallad *Atazi*. De bär de tunga
Abueno-pansarrockarna, Macab-weno-hjälmar, stålskodda läderstövlar, plåthandskar samt ornamenterade
arm- och benskenor i metall, vilket lätt gör dem till en av arkipelagens tyngst rustade inhemska
styrkor.

  [Diemedéerkungarnas]: Diemedeiska_dynastin
  [Sham-Ukin den Store]: Sham-Ukin_den_Store
  [Omo]: Omo
  [Kalacwos]: Kalacwos
  [Akamador-riket]: Akamador-riket
  [Bakzande]: Bakzande
  [Dada Banda]: Dada_Banda
  [Sho Boka Sham-Ukin]: Sho_Boka_Sham-Ukin
  [Fraktionen]: Fraktionen
  [Jarma]: Jarma
  [Talavan]: Talavan
  [Krak Utemlo]: Krak_Utemlo
  [Slaget om Sarnak]: Slaget_om_Sarnak
  [Miwalgor av Hekatomben]: Miwalgor_av_Hekatomben