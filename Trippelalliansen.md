---
author: Ymir
category:
- Arkipelagisk historia
- Fraktioner i Stora Arkipelagen
created_at: '2012-09-20T10:54:21Z'
id: trippelalliansen
title: Trippelalliansen
---
Begreppet 'Trippelalliansen' i Stora Arkipelagens kontext betyder två olika, men relaterade, saker.

Den första trippelalliansen, kallad 'den stora trippelalliansen', formades mellan örikena [Tumar], [Tiro] och [Jarma] i ett försök att stå emot [Sham-Ukin den Store], men splittrades efter förlusten i det legendariska [Slaget om Pärlemorhavet] år 9636 ark, då Tumar svek de andra två genom att omedelbart kapitulera sedan deras drottning [Sarantë] dödats.

Den andra trippelalliansen, kallad 'den lilla trippelalliansen', formades 10043 ark, sedan [Tumar-konfederationen] hoppat av [Fraktionen] i samband med [Lakritskonflikten]. Jarma och Tiro hade vid detta laget sedan länge förlorat sin självständighet, och såren efter den förra alliansen var därtill långt ifrån läkta, men Tumar-konfederationen fann sig i desperat behov av allierade. [Parantor av Tumar] lyckades slutligen uppnå detta genom förhandlingar med frihamnarna [Mjini] och [Nor-Hema]. Inget av dessa två piratriken var beredda att göra några stora eftergifter eller ge upp en bråkdel av sitt självstyre, men man lovade att inte angripa eller räda varandras territorier och gemensamt patrullera och försvara sina farvatten mot pirater och fientliga flottor. Tumar gick i gengäld med på att avskaffa sina tullar för alla skepp som kom från frihamnarna, och att dela med sig av hemliga kunskaper från [Marinuniversitets] arkiv. Alliansen må vara bräcklig och Mjini och Nor-Hema inte särskilt dedikerade, men den har redan fått ett litet eldprov när [diemedeiska] chebeker attackerade och sänkte det tumariska fartyget [Dazhas stolthet], på väg från [Talavan] med en last ebhronitiskt smidesstål som skulle vidare till [Garandor]. Två krigsskepp från Mjini bevittnade det hela, gick till angrepp och drev diemedéerna på flykten. Dazhas stolthet sjönk fortfarande, men en del av besättningen kunde räddas, och Mjini-sjömännens modiga agerande bevisade att de var beredda att hålla vad de lovat när trippelalliansen ingicks - åtminstone just nu.

Det är kanske en ödets nyck att den historiska såväl som den nutida Trippelalliansen har Diemedéerna som sina primära rivaler, men det Tumar-konfederationen framförallt fruktade när alliansen ingicks var repressalier från Fraktionen. Denna har visat sig ha fullt upp, emellertid, och därför har Trippelalliansens medlemmar framgångsrikt kunnat bevara sitt självstyre, trots sin utsatta position och sitt begränsande invånarantal.

  [Tumar]: Tumar
  [Tiro]: Tiro
  [Jarma]: Jarma
  [Sham-Ukin den Store]: Sham-Ukin_den_Store
  [Slaget om Pärlemorhavet]: Slaget_om_Pärlemorhavet
  [Sarantë]: Sarantë
  [Tumar-konfederationen]: Tumar-konfederationen
  [Fraktionen]: Fraktionen
  [Lakritskonflikten]: Lakritskonflikten
  [Parantor av Tumar]: Parantor_av_Tumar
  [Mjini]: Mjini
  [Nor-Hema]: Nor-Hema
  [Marinuniversitets]: Marinuniversitetet
  [diemedeiska]: Diemedéernas_välde
  [Dazhas stolthet]: Dazhas_stolthet
  [Talavan]: Talavan
  [Garandor]: Garandor