---
created_at: '2014-01-16T01:26:16Z'
id: Kinian Tevela
links:
  category:
  - Alver
  - Borttappade saker
  - Forna städer
  - Sagor och legender
  mention:
  - Chargulerna
  - Codex Khazum
  - Codex Vhazkar
  - Dimmornas herre
  - Elfphec
  - 'Huset Cuvri''an'
  - Kosala
  - Kosala Deho
  - Legio Colonan
  - Olanden
  - Orden av St Araxians Eviga Stillhet
  - St Baraxor
  - Ylcorcronlth
title: 'Kini''an Tevela'
---

Kini'an Tevela (Månens högsäte) var en forntida alvbosättning belägen i tre stora urgrottor i en
enslig dal vid foten av [Elfphec], nära [Araxianit]-klostret [St Baraxor]. Ruinerna efter Kini'an
Tevela var länge kända av lokalbefolkningen, men låg dolda bakom väldiga vattenfall i en extremt
svårtillgänglig del av [Olanden] och studerades först på 1400-talet sabrisk tid i två expeditioner
organiserade av [Huset Cuvri'an] i [Legio Colonan]. Man kom fram till att Kini'an Tevela hade en med
alvers mått mätt extremt ålderdomlig men högt avancerad arkitektur, med imponerande terassodlingar,
konstbevattningsanläggningar och försvarstorn. Tunnlar från fästet tycktes gå djupt in i Elfphec,
men dessa hade expeditionerna aldrig tid att kartlägga. Man gjorde många fornfynd, men inga av
särskilt stort värde eller som kunde bidra till att bringa klarhet i vilka alver som en gång bebott
Kini'an Tevela, eller vad som hände med dem; platsen tycktes ha blivit grundligt utplundrad på alla
skatter för länge sedan. [Ylcorcronlth] kunde dock konstatera att Kini'an Tevela övergivits för
cirka fyra tusen år sedan, genom att korrelera ruinernas grad av förfall mot historiskt kända fakta.

Övriga pusselbitar till Kini'an Tevelas sanna öde kan endast fås i legenderna och från fragment av
ålderdomliga dvärgiska krönikor. Lokala legender berättar om ett harem av undersköna alvkvinnor på
Elfphecs topp, men då ingen vad man vet någonsin bestigit det berget ses detta allmänt som bönders
amsagor. Alverna som omnämns i dvärgkrönikorna [Codex Khazum] och [Codex Vhazkar] sägs ha varit
högresta och blonda, besuttit mäktig magi och behärskat Rinyaskogens andar. Vid någon punkt
drabbades deras bosättningar av en serie katastrofer, varpå de begav sig iväg på en lång vandring
österut för att söka sig en ny fristad i [Khosala]. Vad som hände med dem förtäljer inte legenderna,
men nya rön tycks antyda att en mystisk varelse vid namn [Narannar] hade en roll i deras
försvinnande, och att de ansåg sig vara den åttonde stammen av alver. Gav de sig kanske av till
Khosala för att förenas med den sjunde stammen, och försvann tillsammans ur historien när
[Chargulerna] ödelade [Kosala Deho]? Finns de kanske än idag kvar i den dimhöljda fjärran östern,
som brutna spillror av fornstor glans i skuggorna bland chargulernas svarta pyramider?

  [Elfphec]: Elfphec
  [Araxianit]: Orden_av_St_Araxians_Eviga_Stillhet
  [St Baraxor]: St_Baraxor
  [Olanden]: Olanden
  [Huset Cuvri'an]: Huset_Cuvrian
  [Legio Colonan]: Legio_Colonan
  [Ylcorcronlth]: Ylcorcronlth
  [Codex Khazum]: Codex_Khazum
  [Codex Vhazkar]: Codex_Vhazkar
  [Khosala]: Kosala
  [Narannar]: Dimmornas_herre
  [Chargulerna]: Chargulerna
  [Kosala Deho]: Kosala_Deho