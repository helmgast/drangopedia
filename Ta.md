---
author: Ymir
category:
- Arkipelagisk historia
- Forna riken
created_at: '2013-10-17T18:40:51Z'
id: ta
title: Ta
---
Ta var ett forntida rike i [Stora Arkipelagen], centrerat till ön [Thean]. Ta var det äldsta riket på ön, och dess ursprung är förlorat i legenddimmor, men det tros ha varit nära knutet till en etnisk grupp besläktad med [Shunafolket], som idag lever endast på ön [Elos]. Ta hade, i enlighet med Shunas traditioner, länge ett demokratisk styre där en federation av stammar delade på makten, och gemensamt organiserade mindre militära expeditioner som etablerade handelsutposter och kolonier på närliggande öar. En tid av intensivt borgbyggande skedde på slutet av 6000-talet Arkipelagisk tideräkning, och många av de så kallade Ta-forten kvarstår än idag som vittrade ruiner längst klippiga öars stränder. Det är lite oklart för historiker vad som föranledde borgbyggandet, men antagligen ökande attacker från fientliga stammar och grannlandet [Pambo]. När Tas hjärtland på Thean omsider erövrades av Pambo kvarstod dock handelsutposterna, styrda av diverse krigarklaner, som bildade en försvarsallians som slog tillbaka Pambo på havet. Denna allians utvecklades fort till ett rent piratrike, som besatt väldigt begränsade landområden och istället försörjde sig genom att plundra andras. Tas katamaranflottor var fruktade i området under seklerna som ledde fram till [Tarasharkriget], och så fort någon erövrade ett av Ta-forten tycktes ett nytt uppstå någon annanstans.

Ta-rikets nedgång kom under början av Tarasharkriget, när riket [Chayya], som länge stöttat Ta, gick under. Efter det fanns ingen anledning för grannländerna att inte göra ett allvarligt försök att göra slut på Ta-piraterna, och det sista Ta-fortet gav upp 7615 arkipelagisk tid, mot övermäktiga styrkor från [Norra alliansen].

  [Stora Arkipelagen]: Stora_Arkipelagen
  [Thean]: Thean
  [Shunafolket]: Shuna
  [Elos]: Elos
  [Pambo]: Pambo
  [Tarasharkriget]: Tarasharkriget
  [Chayya]: Chayya
  [Norra alliansen]: Norra_alliansen