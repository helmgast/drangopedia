---
author: Lycan
category:
- Beast masters
- Dödsbesvärjare
- Folk i Västlanden
- Härskare
- Högerhänder
- Levande legender
- Lischar
- Officiella karaktärer
- Snubbar i svart
- Team Nanórgona
- Uråldriga
- Västerns torn
- Ärkemagiker
created_at: '2012-10-21T08:24:03Z'
id: gebashan häxkonungen
title: Gebashan Häxkonungen
---
Gebashan är känd under många namn; "Gebashan Häxkonungen", "Häxmästaren av De vittrade öarna", "Dödstronen herre". I det fornstora Edron bar han namnet mür-Salafaion, "Den som vandrar med örnarna". Han var Västlandens mäktigaste magiker under sin era, innan [Nanórgona] kom, och en uråldrig vandöd redan då han och hans fränder i Sekhmets cirkel bragte Mûhadindynastin i fördärvet för två tusen år sedan. Om den man han verkligen var vet man inte mycket. Han sägs ha fötts i Akpilos och varit hovmagiker åt Edrons förste kejsare, och isåfall är han långt äldre än Mûhad. Efter Nanórgonas uppstigande har Gebashan sällat sig till denne och troget följt hans ödesdigra väg genom Vävnaden.
Gebashan sägs rå över [De vittrade öarna], ett vindpinat rike nånstans långt väster om Cai. Han stod högst i [Sekhmets Cirkel], ingick en gång i [Domara Tashar], och har suttit på Dödstronen, ordförandestolen i [De trettons råd],  sedan många sekler. Han är fysiskt en kuslig uppenbarelse, draperad i de trasiga resterna av en svart kåpa med gyllene broderier, och i hans tomma ögonhålor glimmar svaga ljuspunkter ut från skuggorna under kåpans huva. Två eller tre mäktiga örnar åtföljer honom stundtals, men är allt som oftast utskickade för att vara hans ögon runtom i världen, varhelst något pågår som är av intresse för en så mäktig individ.

Just Gebashans koppling till fåglar intar en hjärtplats i zhanernas myter om honom, då fåglar normalt anses stå nära Mhîm och representera allt som är ljust och gott, och bära döda själar till [paradiset] i himlen. Det sägs att Gebashans tre örnar i själva verket är korrumperade vindandar som svurit att tjäna honom, medan de många andra fåglar Häxkonungen rår över lär höra hemma på De vittrade öarna, där de fallit under hans förbannelse. Illavarslande skockar av dessa "Förbannelsens fåglar", svarta och halvt förruttnade, sägs då och då komma flygande från väster, och förtära människor för att föra med sig deras själar till Gebashans fäste i dödsriket, och bort från Mhîms [himmelska ljus].

  [Nanórgona]: Nanórgona
  [De vittrade öarna]: De_vittrade_öarna
  [Sekhmets Cirkel]: Sekhmets_Cirkel
  [Domara Tashar]: Domara_Tashar
  [De trettons råd]: De_trettons_råd
  [paradiset]: Barhâa
  [himmelska ljus]: Kwarenah