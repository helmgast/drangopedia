---
author: Ymir
category:
- Darkener
created_at: '2011-07-30T19:47:57Z'
id: moyo
title: Moyo
---
Moyo är en grupp av darkenerfolk som framförallt återfinns på den stora ön Amilo med omnejd. De är mörkare i hyn än något annat darkenerfolk i Arkipelagen, närmast ebenholtzfärgade, vilket enligt de lärde på Oriton och Lohemo lär bero på att Moyo har mycket [Tainoblod] i sina ådror. Likt andra påstådda Tainoättlingar har de även ljusa ögon, ofta blå eller bärnstensfärgade. Deras kulturella särdrag är också talrika; de spelar ett särskilt bollspel som Tainoa tycks ha älskat, använder säregna, primitiva hus- och båtbyggartekniker, och deras språk är inte besläktat med något annat av Övärldens darkenska språk, fyllt av korthuggna och knäppande läten. Många av Moyos hantverksmetoder är också unika; man har bland annat en särskild sorts hajtandssvärd som knappast kan mäta sig med järnvapen, men ändå är eftertraktade som statusprylar runtom i Arkipelagen. Träsniderier och ristningar på jättesköldpaddsskal står högt i kurs, men man använder genomgående Arkipelagens uråldriga [logografiska symbolskrift] - det [moderna skriftspråket] i norr är föga känt hos Moyo.
Det märkligaste med Moyos kultur är dock traditionen med "sierskor"- i många byar finns en flicka eller kvinna med påstått profetiska krafter som fungerar som andlig ledare för samhället, högt respekterad och vördad. Dessa kvinnor tycks märkligt ofta vara kroniskt sjuka, och många dör förr eller senare av hosta, feber eller otäcka blödningar, ofta innan de hunnit bli särskilt gamla. Så fort sierskans kropps brännts, emellertid, börjar man leta efter ett nyfött flickebarn som sägs vara hennes nya inkarnation; en ny kropp åt hennes själ på jorden. Detta barn tas omhand och uppfostras av ödesgudinnans prästinnor och utsätts för en hemlig ritual,  för att sedan växa upp i besittning av osedvanlig visdom och kunskap för sin ålder.

Varken Imays eller Daaks lära har slagit igenom på Amilo, även om sierske-tron har vissa drag som *kanske* kan härröra från Imays inkarnationslära. Moyo tycks delvis tillbe samma gudar som [Ok'oaru] på De yttre Öarna, däribland [Yama] och [De Nio], men också en del unika, bisarra väsen. En grupp Moyo sägs ha sällat sig till Gorzarzynakulterna, vilket måhända kan stämma - ansiktstatueringarna hos gorzarzynerna på Lamar har många likheter med Moyofolkets. Just bruket av tatueringar är utbrett i Moyos kultur, och man dekorerar sig med skumma, virvlande mönster i blått och rött - kvinnor har ofta en detaljerad bård som löper ned från läppen mot hakan, men det är lite oklart vad den ska representera - ett skäggsubstitut, har det hävdats från universitetet på Lohemo.
Moyo lever i hög grad som fiskare och pärlfiskare - för det senare är de mycket berömda, eftersom vattnen väster om Amilo är osedvanligt rika på pärlor. Några stammar på norra Tientu är valfångare, tack vare mycket sjövärdiga katamaraner de lärt sig bygga av Ok'oaru, medan befolkningen på Amilos inland övervägande sysslar med jordbruk och småskalig jakt. I träsk och sjöar på de östliga grässlätterna fångas spektakulärt färggranna fåglar, medan de sumpiga, mörka urskogarna på öns västra inland lär hysa terassodlingar som producerar en mångfald av konstiga frukter och ett unikt vitt tyg vars hemliget endast Moyo känner. Deras beryktade sierskor bär alltid kläder i detta tyg, och är smyckade med pannband och halsband av pärlor, snäckor och hajtänder.

Moyos samhällen är i stort sett autonoma; ledda av sierskorna och lokala byäldste. De flesta av de stammar som har någon kontakt med utomstående kulturer är formellt underställda [Fraktionen], även om detta i praktiken har väldigt liten betydelse än så länge, medan stammarna på Tientu betalar tribut till [Hanno Shokei], De Yttre Öarnas konung.

  [Tainoblod]: Tainoa
  [logografiska symbolskrift]: Orongohongo
  [moderna skriftspråket]: Arkipelagisk_skrift
  [Ok'oaru]: Okoaru
  [Yama]: Yama
  [De Nio]: De_Nio
  [Fraktionen]: Fraktionen
  [Hanno Shokei]: Hanno_Shokei