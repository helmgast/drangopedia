---
created_at: '2012-10-25T10:55:59Z'
id: Iset Azarmisherah
links:
  category:
  - Arkipelagisk historia
  - Förrädare
  - Historiska personer
  - Härskare
  - Imperialister
  - Mardrömsbränsle
  - Odödliga
  - Strateger
  - Ärkemagiker
  mention:
  - De tre hövdingarna
  - Det gamla riket
  - Ebhron
  - Ged Maz
  - Gerasiska
  - Gorzarzynerna
  - Hongonfragmenten
  - 'Inyamta-ata'
  - Izhanors fallna stjärnor
  - Kalamwe
  - Karal
  - Kiva
  - Lubandu
  - Luberos
  - Menela
  - Moran
  - Mörka åren
  - Oriton
  - Phunguwe
  - Sarathikonfederationen
  - Sol Samra
  - Stora jordbävningen
  - Talamdu
  - Örådet
title: Iset Azarmisherah
---

Iset Azarmisherah var en trollkarl i forntiden som härskade över [Lubandu]-riket på [Moran] i flera
årtusenden. Hans mytomspunna krig mot Tainoas [tre legendariska hövdingar] såväl som [Ebhron] och
[Phunguwe] etsade in hans namn i Arkipelagens legender för all tid. Även övärldens akademiker har
länge fascinerats av honom, då han härskade under de gåtfulla [Mörka åren], varifrån nästan inga
skrivna källor återstår utom de [gerasiska] inskrifterna och lertavlorna från hans rike.\
Det är svårt att skilja sanning från myt vad gäller Iset, legenderna gör gällande att han var en
överlevande av det halvt gudomliga folkslag som befolkade [Det gamla riket]; därav hans odödlighet.
Enstaka skeptiker bland arkipelagens lärda menar att han snarare var en mänsklig furste i exil från
[Luberos] som på magisk väg förlängde sitt liv. Han var från början en av [Sarathikonfederationens]
furstar, kung av [Karal] på Moran, men han förrådde de andra, och dräpte dem i [Sol Samra], och
ödelade deras rike. Med [Oriton] i sitt grepp förde han så erövringskrig mot de stadsstater som
överlevt på andra håll i Arkipelagen; först föll det fornstora Lubandu, vars tron Iset usurperade,
och hans välde förknippades allt framgent med denna stad. I många långa år låg nästan hela övärlden
så under Isets välde, men han trånade evinnerligen efter herravälde över Luberos, och kom med tiden
att rikta all sin maktlystnad ditåt. Detta bar till slut frukt då han landsteg på ön med en väldig
här och återtog sin rättmätiga krona, men han hade i processen förslösat mycket av sina resurser och
sin flotta, och hans besittningar i Arkipelagen var kraftigt försvagade när Tainoas tre hövdingar
förklarade krig mot hans rike. Detta krig ska enligt [Hongonfragmenten] ha varat i tusen år och
inbegripit allehanda storslagna bataljer, däribland en två sekel lång belägring av [Menela], som
Isets arméer tillslut tvangs överge. Med tiden tycktes han trots många bakslag på väg att få
överhanden, för Lubandus mäktiga flotta kunde inte besegras, men då kom det sig att ebhronitiska
arméer landsteg på Luberos. Ansatt från alla håll kämpade Iset och hans krigare med större
svekfullhet och grymhet än någonsin tidigare, men förgäves; de kunde inte hålla Luberos. Det sägs i
ebhronitiska krönikor att Iset Azarmisherah i sin vrede utslungade en mäktig förbannelse över ön
innan han övergav den, mörk magi som nedgjorde den ebhronitiska armén till priset av att Luberos
blev obeboeligt för evig tid. De bevarade delarna av Hongonfragmenten nämner inget om detta,
emellertid.\
Sedan det mesta av Övärlden glidit honom ur händerna fortifierade Iset sig på Moran där han höll ut
medan tainoa blomstrade och växte sig starka, men de kunde aldrig slutligt besegra honom. Slutet kom
istället med phunguwes invasion av Arkipelagen. Isets ränker sådde split mellan Phunguwe och Taino i
många år och orsakade mycket elände, men prokonsul [Ged] bestämde sig till sist för att göra slut på
honom en gång för alla och anföll Moran i spetsen för en mäktig här. Öns uråldriga kultur ödelades i
detta krig; städerna brändes, monument och skrivtavlor slogs sönder, och åkermarken saltades och
gjordes obrukar för sekler framöver; djungel och savann tog vid där stenlagda vägar en gång gått.
Bland de mäktigaste skatterna plundrade från Moran fanns en av [Isets fallna stjärnor] och två av
[Nalugadar], [Kivas] kristallskallar; alltsammans fördes till Phunguwe-kungarnas salar i [Talamdu].
Iset själv sägs omväxlande ha dött i envig mot Ged, som dräpte honom med sitt magiska svärd
[Kalamwe], eller ha kastat sig i en vulkan med Lubandus krona och den fallna stjärna som satt
infattad i den. Det finns dock inga kända vulkaner på Moran, och inga bevarade källor nämner en
envig mot prokonsul Ged, så Isets slutliga öde har förblivit ett mysterium, till glädje för
sagoberättare och konspirationsteoretiker arkipelagen över. Somliga säger att Iset  en gång ska
vakna upp ur någon dunkel grav på Moran, och åter härska över öarna.\
''Iset, '' "stentyrann", är ett ebhronitiskt namn som Lubandus konung tillskrevs av sina motståndare
på Luberos, så är också epitetet *Azarmisherah*, som betyder "av den stjärnlösa himlen". Phunguwe
kallade honom Izhanor dor Awonwaie, som tydligt är deriverat från det ebhronitiska namnet. På
gerasiska, sitt eget rikes språk, var han känd som Hráva Manásãm, "kungen under stjärnorna", medan
tainoa kallade honom Hrawa Huyanxa, "den vederstygglige konungen". Hans eftermäle är förvisso mycket
dåligt, och han tillskrivs så gott som alltid en skurkroll i historiska källor såväl som sagorna,
men Moran blomstrade under hans långa välde, och dess vittrade ruiner och monument reser sig än idag
i stum vittnesbörd om hans storhet.\
Det ska enligt utsago en gång ha funnits en stol tillägnad Iset i [Örådets salar], men den
förstördes fullständigt i den [Stora jordbävningen] på Oriton. [Gorzarzynernas] siare uttolkade
detta som ett tecken från gudinnan att Isets själ slutligen skingrats, och att hans skugga aldrig
mer ska falla över övärlden.\
 

  [Lubandu]: Lubandu
  [Moran]: Moran
  [tre legendariska hövdingar]: De_tre_hövdingarna
  [Ebhron]: Ebhron
  [Phunguwe]: Phunguwe
  [Mörka åren]: Mörka_åren
  [gerasiska]: Gerasiska
  [Det gamla riket]: Det_gamla_riket
  [Luberos]: Luberos
  [Sarathikonfederationens]: Sarathikonfederationen
  [Karal]: Karal
  [Sol Samra]: Sol_Samra
  [Oriton]: Oriton
  [Hongonfragmenten]: Hongonfragmenten
  [Menela]: Menela
  [Ged]: Ged_Maz
  [Isets fallna stjärnor]: Izhanors_fallna_stjärnor
  [Nalugadar]: Inyamta-ata
  [Kivas]: Kiva
  [Talamdu]: Talamdu
  [Kalamwe]: Kalamwe
  [Örådets salar]: Örådet
  [Stora jordbävningen]: Stora_jordbävningen
  [Gorzarzynernas]: Gorzarzynerna