---
created_at: '2012-09-22T05:18:58Z'
id: Ebenholtzkriget
links:
  category:
  - Arkipelagisk historia
  - Historiska händelser
  - Krig
  mention:
  - Agala
  - Akamador
  - Awane
  - Balamwon III Oio Ekelba
  - 'Bwejo Ulum-Hubbuk'
  - Dalemnor
  - 'Dembale-universitetet'
  - Gero
  - Goron
  - Igba och Amanju
  - Induna
  - Kap Damêr
  - Lohemo
  - Menela
  - Moran
  - Nammadi
  - Ordon Uksulë
  - Phunguwe
  - Phunguwes krona
  - 'Sham-Ukin den Store'
  - 'Sho Boka Sham-Ukins välde'
  - Stora Arkipelagens befolkning
  - Örådet
title: Ebenholtzkriget
---

Ebenholtzkriget var en konflikt mot slutet av 9700-talet arkipelagisk tideräkning som kraftigt
försvagade [Lohemos] förr så starka ställning i Arkipelagen och beredde vägen för [Fraktionens]
bildande. Det hela hade sin grund i en dispyt mellan [Ordon Uksulë], kung av [Menela], och den
nordlohemiske fursten [Bwejo Ulum-Hubbuk] om tullavgifterna för ebenholtz; Bwejo Ulum-Hubbuk ville
pressa avgifterna så mycket som möjligt för att kunna göra sig större förtjänster på de väldiga
skogsmarker han förfogade över, medan kung Ordon oroade sig för en alltför våldsam avverkning;
resultatet av sådana hade redan bevittnats på [Gero] och [Moran]. I själva verket, har historiker
senare sagt, var Ordon inte så ekologiskt medveten, utan det hela handlade mer om att han inte ville
att rivalen Ulum-Hubbuk skulle växa sig alltför mäktig på ön. Förhandlingarna bröt hursomhelst
samman och det hela utmynnade snart i krig sedan Ulum-Hubbuk anställt kapare för att plundra
menelesiska fartyg.

Ebenholtzkriget utmärktes av att det var relativt lågintensivt, och de absurt invecklade allianser
de inblandade parterna efterhand bildade. Menela-riket var vid tiden politiskt splittrat och sargat
efter [Sham-Ukin den Stores] härjningar, och kunde inte uppbåda nog resurser att snabbt ta itu med
Ulum-Hubbuk, speciellt inte efter ett tidigt men stort bakslag när Ulum-Hubbuk-alliansens flotta
sänkte merparten av Menelas fartyg utanför [Kap Damêr]. Därefter formade båda sidor diverse
allianser med lokala furstar varav flera med tiden bytte sida eller ingick i nya färska allianser
med varandra istället för de ursprungliga två kombatanterna, och efter ett decennium av
skärsmytslingar, flottblockader, kapningar och fruktlösa belägringar hade man i stort glömt vad
kriget en gång handlade om - nu gick det bara ut på att vinna mark för egen del. Kung Ordon dog i
sin säng år 9797, och tronen övertogs av hans dotter Ayeme, som snart förklarades illegitim av
[Balamwon III Oio Ekelba], kung av [Akamador]. Denne tog chansen att spela ut Lohemos fraktioner mot
varandra när alla var utmattade av kriget, och landsteg snart på ön med en mäktig här för att göra
anspråk på Menelas krona i egenskap av rättmätig arvtagare till [phunguwes] rike. I praktiken förde
detta honom i krig med alla sidor, och han tvingades på senhösten gå i klinch med en armé från
Ulum-Hubbuks allians som gjort gemensam sak med Maharathaïm-klanen [Agala] för att häva belägringen
av Menela. Det hela slutade i ett svidander nederlag för Ulum-Hubbuk som tvingades retirera, och
framåt monsunen stormade man Menela och avrättade drottningen i all hast.

Agala-klanen försvinner ur historien nångång strax därpå. Det är oklart vad som hände, men det
hävdas att [Igba och Amanju] gjorde slut på dem på grund av något upplevt förräderi, och
Maharathaïms sista handling i kriget tycks ha varit att stjäla [Phunguwes krona] från Menelas
kungliga slott innan Balamwon kunde föra den över havet till Akamador (den slutade på något vis upp
på [Dembale-universitetet]). Otaliga andra artefakter gick dock förlorade då staden plundrades.

De lokala furstarna på Lohemo försökte återigen få till stånd en allians, men det stod snart klart
att man inte godtog Ulum-Hubbuks syn på sig själv som den självklara ledaren, då han sänktes ned i
ett fat med smält silver och på så vis slutade sina dagar. Nu hade hans och hans underhövdingars
domäner blivit lovligt byte, och istället för att bilda en allians mot Balamwon inledde man
entusiastiskt en huggsexa på dessa. Antagligen hade Balamwon blivit kvar på Menelas tron om han inte
lyckats hamna i krig med [Diemedeérna], som givetvis ville sätta käppar i hjulet för hans framgång.
Med hot om en diemedeisk invasion av Akamador självt behövde Balamwon snabbt flytta så mycket skepp
och krigare han kunde tillbaka till dit, och inledde därför fredsavtal med Lohemos klaner.

Balamwon hade hoppats att man skulle ge honom Menela, men efter hårda förhandlingar, som i sig är
föremål för legender, nåddes istället en kompromiss. Menela-rikets hjärtland skulle övergå till att
administreras av Lohemos [Induna] allt framgent, och Balamwon skulle istället få valda delar av
Ulum-Hubbuks gamla domäner, däribland den rika dalen [Dalemnor] i norr, samt få behålla allt han
plundrat från Menela. [Goron] och Dembale-universitetet skulle få självbestämmande, med en
borgmästare respektive rektor endast ansvarig inför indunan och [Örådet]. Mellan de faktiska
lohemiska furstarna ägde anmärkningsvärt lite egentliga markskiften rum, så kriget hade egentligen
inte varit annat än en ren förlustaffär, i synnerhet för de som startade det - Menela-riket var till
ända, Ulum-Hubbuks furstklan hade förlorat all makt, och Agala hördes aldrig mer av. Resultatet var
att viktiga delar av Lohemo hamnade indirekt under Örådets kontroll, och öns forntida enighet var
ett minne blott; man kom med tiden istället att, i ljuset av falisk och sabrisk expansion, omfamna
en identitet inte bara som lohemer, utan som [Awane] och [Arkipelagbor].

  [Lohemos]: Lohemo
  [Fraktionens]: Nammadi
  [Ordon Uksulë]: Ordon_Uksulë
  [Menela]: Menela
  [Bwejo Ulum-Hubbuk]: Bwejo_Ulum-Hubbuk
  [Gero]: Gero
  [Moran]: Moran
  [Sham-Ukin den Stores]: Sham-Ukin_den_Store
  [Kap Damêr]: Kap_Damêr
  [Balamwon III Oio Ekelba]: Balamwon_III_Oio_Ekelba
  [Akamador]: Akamador
  [phunguwes]: Phunguwe
  [Agala]: Agala
  [Igba och Amanju]: Igba_och_Amanju
  [Phunguwes krona]: Phunguwes_krona
  [Dembale-universitetet]: Dembale-universitetet
  [Diemedeérna]: Sho_Boka_Sham-Ukins_välde
  [Induna]: Induna
  [Dalemnor]: Dalemnor
  [Goron]: Goron
  [Örådet]: Örådet
  [Awane]: Awane
  [Arkipelagbor]: Stora_Arkipelagens_befolkning