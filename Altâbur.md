---
author: Ymir
category:
- Förintelsetitaner
- Religion och mystik i Västlanden
- Varelser från före tiden
created_at: '2014-01-24T01:38:15Z'
id: altâbur
title: Altâbur
---
Altâbur är ett mûhadinskt ord av oklar betydelse, och sällan brukat eftersom bara yttrandet av det är tabu i många sammanhang - istället använder man omskrivningar som Ilgûr ("De uråldriga") och Sîrdaw ("De namnlösa odöda"). Al- är en hederspartikel, medan -ur verkar referera till ålderdom, men mittledet 'tab' är uråldrigt och obegripligt. Begreppet refererar hursomhelst till det som i folkmun kallas "Sovarna" eller "De sovande", destruktiva väsen från forna skapelser som [Det himmelska ljuset] förjagade från världen i början av denna skapelse. Sovarna lade sig att slumra i underjorden i väntan på en tid när Mhîms ljus skulle falna i världen, och de åter kunde göra jorden till sin. Men det himmelska ljuset är evigt, och även om Sovarna en gång skulle vakna och förstöra jorden, kommer ljuset att bestå och en ny skapelse att bli till, där solen ännu en gång förjagar dessa mörka, urtida krafter. De Sovande upptar en relativt perifer plats i Mhîmrättens ortodoxi; de nämns bara i [Fata'a] en enda gång, som förklaring till ondskans ursprung i världen. Däremot förekommer de ibland i folktro och mystik, där en utbredd uppfattning är att de är onda gudar som rådde över världarna innan [Den himmelska elden] kom till, och därmed fullt legitima rivaler till Mhîm och himlen över herraväldet på jorden. De må vara slumrande, men deras illvilja infesterade skapelsen i begynnelsen, och förde med sig kaos, lidande och destruktivitet, och en del demoner och vredsinta naturandar går ännu i deras ledband. En del ökenstammar i Västlanden har mycket gamla ritualer som går ut på att blidka lokala Sovare, ibland involverandes människooffer. Mûhadinerna förbjöd sådana ritualer för länge sedan, men de fortgår i periferin av den ortodoxa Mhîmrättens inflytande, särskilt i [Târ-öknen] och runt [Helveteshålet] i Momolan, två olycksbådande platser där plötsliga jordbävningar och andra märkliga fenomen tolkas av lokalbefolkningen som att Altâbur är nära att vakna.

  [Det himmelska ljuset]: Kwarenah
  [Fata'a]: Fataa
  [Den himmelska elden]: Den_himmelska_elden
  [Târ-öknen]: Târ-öknen
  [Helveteshålet]: Helveteshålet