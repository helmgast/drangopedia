---
author: Ymir
category:
- Arkipelagisk historia
- Fadäser
- Trolltyg
- Väpnade konflikter
created_at: '2012-09-22T05:20:09Z'
id: lunslakten
title: Lunslakten
---
Lunslakten var en incident år 10044 arkipelagisk tideräkning där sabriska korsfarare av [Sankt Eoboths Vapenbröders Samfund] intervenerade för att frälsa ön [Luns] befolkning från en vårbrunstig [trollpopulation] i bärsärkagång. [Fraktionen] hade dröjt med att svara på Lun-bornas nödrop, så Eobothsriddare under tempelherre [Finian av Maldoterra] grep in på eget bevåg i hopp om att annektera ön för Consabers räkning sedan den räddats, och att befolkningen då skulle vara mottaglig för både detta och frälsning i [Daaks] namn. Lun hade kunnat bli en viktig strategisk besittning för Consaber i nordöstra Arkipelagen, närmare [Drottning Nardas rike], men det gick inte som man hoppats då St Eobothsriddarna och deras allierade steg iland lite för sent; det värsta av trollens vårbrunst hade lagt sig, och de var därför kapabla att bemöta sabrierna med list och ett visst mått av tillförsikt.

Inledningsvis höll sig trollen undan, och de sabriska riddarna steg i land på en skövlad ö vars byar var lika sönderslagna som befolkningen var sargad och utmattad. Öborna visste att det värsta var över och bönföll riddarna att inte väcka trollens vrede på nytt, men skadan var redan skedd - bara landstigandet i sig hade retat trollen, och en stor trollhord anföll byn [Haglum] där sabrierna stationerat sig och tillfogade stor skada. Finian av Maldoterra sårades, men inte värre än att han kunde leda en straffexpedition dagen därpå, mot trollgrottorna på öns inland. Man hade kraftigt underskattat trollens intelligens, och de låg i bakhåll när natten föll, varvid Lunslaktens största och blodigaste slag följde. Flera troll stupade, däribland ett för den senare beryktade [Taurac Trolldräpes] händer, men riddarna och deras knektar skingrades och tillbringade den närmaste veckan utspridda i förvirrade klungor runtomkring i Luns klippmassiv och djungler, hårt ansatta av förföljande troll och vättar. De få som lyckades återvända till skeppen beslöt tillslut att lämna ön och avsegla; Finian av Maldoterra återfanns aldrig, medan en ung riddare vid namn [Burwell Trencavel] påträffades först ett halvår därpå, sedan han bragts hälsan åter av en lokal schaman och köpt sig resa tillbaka till Garandor med guld som han påstod sig ha hittat i självaste trollgrottorna.

Händelserna decimerade Luns ökända trollpopulation, men priset var desto högre för St Eoboths orden som förlorade många goda riddare och än mer prestige. Fraktionen reagerade med stort missnöje på det inträffade, hävdande att Lun var dess jurisdiktion och ingen annans, men lät sig tillslut blidkas av sabriska diplomater som bedyrade att Eobothsorden agerat på helt eget bevåg; ordens närvaro i [Garandor] bestod trots kontroversen ännu ett par år, tills de sista riddarna avseglade för att delta i det [Sjunde Thalaskiska Kriget].

-   Se även: [Bunabali]

  [Sankt Eoboths Vapenbröders Samfund]: Sankt_Eoboths_Vapenbröders_Samfund
  [Luns]: Lun
  [trollpopulation]: Luns_troll
  [Fraktionen]: Fraktionen
  [Finian av Maldoterra]: Finian_av_Maldoterra
  [Daaks]: Daak
  [Drottning Nardas rike]: Drottning_Nardas_rike
  [Haglum]: Haglum
  [Taurac Trolldräpes]: Taurac_Trolldräpe
  [Burwell Trencavel]: Burwell_Trencavel
  [Garandor]: Garandor
  [Sjunde Thalaskiska Kriget]: Sjunde_Thalaskiska_Kriget
  [Bunabali]: Bunabali