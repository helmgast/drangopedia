---
author: Ymir
category:
- Kosmologi
- Magiteori
- Mardrömsbränsle
- Urmörkret
created_at: '2012-10-12T07:43:51Z'
id: antichton
title: Antichton
---
I esoteriska skrifter förekommer ibland begreppet Antichton (coloniska för 'mot-jord'), åsyftande en värld eller sfär som skall ha existerat sida vid sida med Mundana i tidernas gryning. Det är oklart varför denna värld inte gör det längre; [Tamistokles] talade om en episk katastrof där Antichtons invånare ådrog sig gudarnas vrede, och hur gudarna sände drakarna att tillintetgöra Antichton. En del material och väsen från Antichton lyckades emellertid, enligt Tamistokles, rädda sig till Mundana innan undergången, vilket förklarade existensen av [Gorgoner], [Sagitaurer], [Sagitaurstål], [Bärnsten] och [Hapaxträ], ting som inte hörde hemma i världen. Tamistokles historia var mycket populär i de tidiga coloniska dynastierna, och Antichtons fall, oftast skildrat genom staden Hyapazilos undergång, finns bevarat i flera skrifter. Thalaskiska och sabriska lärda var länge upptagna med att tolka historien allegoriskt, som att Hyapazilos existerat i Mundana, och leta efter dess ruiner, men på senare år har idéerna utvecklats, sedan det framgått att mûhadinska och edronitiska antika skrifter också nämner en död, svunnen tvillingvärld. I både [Legio Colonan] och [Thakalatribunalerna] förekommer nu uppfattningen att Tamistokles kanske måste tolkas mer bokstavligt, och att detta möjligen hade kunnat kasta ljus på en del magiska fenomen som länge trotsat all förklaring, i synnerhet frågan om vad [Antiaspekterna] egentligen är.

Det hela görs än mer spöklikt, sedan, av den begränsade inblick mänskliga lärda har i kamorfernas skrifter och kunskap. Dessa uråldriga väsen har nämnligen ett begrepp, "têru-takh'a'ir-varî-takhû'r-Zuxiâ-nu", som förvisso är mer eller mindre obegripligt men tycks betyda, mycket ungefärligen, 'stjärna-låg ljusstyrka-följeslagare-bunden-värld-som-var'. Detta begrepp syftar på en viss röd stjärna på natthimlen, som i många kulturer sedan gammalt har olycksbådande namn: 'Den döda stjärnan', 'Domedagsstjärnan', 'Tårarnas härold', 'Vredesstjärnan', 'Följeslagaren i Mörkret', '[Nemesis]'. Denna stjärna beskrivs konsekvent i forntida källor som långt mer ljusstark än den är idag, och [Ulug Stjärnskådaren] i [Jaccumta], kanske Mundanas mest prominenta astronom, menar att det bara finns en rimlig förklaring: att denna stjärna är bunden till Mundanas sol, och att de två himlakropparna periodvis kommer närmare varandra, även om denna cykel kan vara tusentals år lång. Detta skulle innebära att Mundana de facto har två solar, och då blir prospektet med en tvillingvärld som var närmare i forntiden men numera är avlägsen helt plötsligt allt annat än orimligt, åtminstone enligt Ulug.

  [Tamistokles]: Tamistokles
  [Gorgoner]: Gorgoner
  [Sagitaurer]: Sagitaurer
  [Sagitaurstål]: Sagitaurstål
  [Bärnsten]: Bärnsten
  [Hapaxträ]: Hapaxträ
  [Legio Colonan]: Legio_Colonan
  [Thakalatribunalerna]: Thakalatribunalerna
  [Antiaspekterna]: Antiaspekterna
  [Nemesis]: Nemesis
  [Ulug Stjärnskådaren]: Ulug_Stjärnskådaren
  [Jaccumta]: Jaccumta