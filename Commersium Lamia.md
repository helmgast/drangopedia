---
author: Ymir
created_at: '2012-05-30T17:18:15Z'
id: Commersium Lamia
links:
  category:
  - Hemliga sällskap
  - Hängivna utövare av barnförbjudna aktiviteter
  - Kulter
  - Ljusskygga element
  mention:
  - 'Ane-Mundu'
  - Drunok
  - Falfaðinn
  - Grand Lamia
  - Halldsvakt
  - Ineva av Halld
  - Kayra
  - Kiraths fallna marker
  - Lamior
  - Nattens drottning
  - Nekrofager
  - Nicoz Mehzinor
  - 'Radh-Kamra'
  - Tseo
  - Xinu
  - Zoriánorden
title: Commersium Lamia
---

Commersium Lamia är en hemlig kult med säte i [Kiraths fallna marker], som verkar i skymundan i
människostäder runt Jargien med omnejd. Mycket lite är känt om deras doktrin och mål, men de verkar
dyrka en gudinna kallad [Nattens drottning], och följa en mäktig översteprästinna som bär titeln
[Grand Lamia]. En rimlig teori, baserad på kultens matriarkala förtecken, är att den har rötter i
det fornstora [Radh-Kamra], men Nattens drottning tycks inte påminna om någon av Radh-Kamras kända
gudomar. Commersium Lamias mest prominenta medlemmar är vandöda, tillkomna genom en ritual som för
alltid fixerar deras fysiska uppenbarelse till den ålder de hade i livet. De är kraftfulla, men
känsliga mot solljus, och måste dricka människoblod för att upprätthålla sitt varande. Utöver dessa
[lamior] finns även andra vandöda och många levande människor i kulten, men dess exakta komposition
är okänd. Det enda som står riktigt klart är att lamiorna fungerar som någon form av prästinnor, som
genom sin vandödhet anses stå närmare gudinnan man tillber. Få manliga lamior har påträffats; kanske
beror det på kultens matriarkala traditioner, men en annan möjlighet är att själva ritualen påverkar
män annorlunda än kvinnor, och gör dem svåra att identifiera som samma slags varelse. En sorts
groteska, kloförsedda vandöda, ibland kallade [Nekrofager], har ofta setts i sällskap med kvinnliga
lamior, och det är möjligt att dessa en gång var mänskliga män.

Commersium Lamias ärkefiende är [Xinu] och dess kulter, som konkurrerar om samma områden både
socialt och geografiskt. Denna rivalitet har lett till blodiga konfrontationer i synnerhet i
Damarien, där lamiorna har sitt främsta fotfäste i människornas samhälle, men fram tills helt
nyligen varit relativt lågintensiv. På sistone har Xinu eller någon av dess tjänare emellertid
lyckats erövra lamiornas fäste i Kirath, vilket störtat hela kulten i kaos. Grand Lamia är enligt
uppgift försvunnen, och Xinu har stärkt sitt grepp om Krolimbergen och Kirath. Vad detta kommer leda
till har ännu inte uppdagats.

Tre lamior, [Ineva av Halld], [Tseo] och [Kayra] förskansade sig nyligen i [Halldsvakt] i norra
[Drunok], sedan de förfört och förlett [Zoriánordens] garnison där. Medan det först tycktes som de
var ute efter själva borgen var deras huvudmål i själva verket att gräva upp en manlig äldste av
deras kult, [Ane-Mundu], som länge slumrat i jorden. Efter konfrontationer först med områdets herre
[Nicoz Mehzinor] och dennes mannar, och sedan med Xinus agenter i form av kraggschamanen [Falfaðinn]
och dennes hord, kunde lamiorna och deras sällskap till slut lämna området med Ane-Mundu;
tilltufsade, men med mer eller mindre fullföljt uppdrag.

  [Kiraths fallna marker]: Kiraths_fallna_marker
  [Nattens drottning]: Nattens_drottning
  [Grand Lamia]: Grand_Lamia
  [Radh-Kamra]: Radh-Kamra
  [lamior]: Lamior
  [Nekrofager]: Nekrofager
  [Xinu]: Xinu
  [Ineva av Halld]: Ineva_av_Halld
  [Tseo]: Tseo
  [Kayra]: Kayra
  [Halldsvakt]: Halldsvakt
  [Drunok]: Drunok
  [Zoriánordens]: Zoriánorden
  [Ane-Mundu]: Ane-Mundu
  [Nicoz Mehzinor]: Nicoz_Mehzinor
  [Falfaðinn]: Falfaðinn