---
created_at: '2013-01-17T16:23:55Z'
id: 'Gur-i-Zinda'
links:
  category:
  - Helgedomar
  - Platser i Västlanden
  mention:
  - Ulgan
title: 'Gur-i-Zinda'
---

"Månens viloplats", som dess namn betyder, är Mhîmrättens äldsta tempel och ett av Västlandens mest
vördade byggnadsverk. Från sitt dramatiska läge på Ashman-klippans branta sydsida har det blickat
ned över Alkarzan i över sju årtusenden.

Gur-i-Zinda var från början en hednisk helgedom, uppförd som mausoleum åt Tarim Världserövraren.
Vördnaden för Tarim försvann dock knappast när Mhîmrätten kom, och den då fallfärdiga byggnaden gavs
en massiv restaurering under Mûhadindynastin. Bland annat lade man till fyra minareter som än idag
är det första man ser av Alkarzan från havet. Många delar av den ursprungliga strukturen är dock
bevarade, en fyrkantig byggnad i sandsten under en magnifik, vittrad kupol av okänt datum. En del
skändliga landsförrädare har påstått att Gur-i-Zinda blott framstår som en oformlig, grov
stenkoloss, vulgär i jämförelse med nyare dhaorager. Rättrogna mûhadiner, å andra sidan, tillskriver
gärna platsen en arkaisk skönhet och en air av himmelsk frid. På insidan skingras mörkret i
Gur-i-Zindas dunkla, dammiga salar av strimmor av sol- och månljus i ett intriktat flätverk, tack
vare sinnrikt placerade fönster i tak och väggar. Gryningens första solstrimma faller alltid på
altaret längst bak i tempelsalen, och det sägs att månens första ljus alltid hamnar på Tarims grav.

En zhanisk legend gör gällande att Gur-i-Zinda kommer att bestå så länge världen gör det. Den dag
dess skugga inte längre faller över Alkarzan går världen mot sitt slut. Det sägs också att [Ulgan]
dyrkades här då byggnaden fortfarande var ett hednatempel, och att man ännu kan nå hans rike via
hemliga gångar under klippan.

  [Ulgan]: Ulgan