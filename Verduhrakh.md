---
created_at: '2012-10-19T19:54:59Z'
id: Verduhrakh
links:
  category:
  - Adelsmän
  - Alvvänner
  - 'Cuvri''an'
  - Drakalliansen
  - Interspecies lovers
  - Jag har en plan
  - Komplex
  - Lumian
  - Machiavellianer
  - Magiker
  - Officiella karaktärer
  - Svin
  mention:
  - Alarinnska frigörelsen
  - Calnia
  - Colonan
  - Denéath sìol Leath
  - Deretwynn
  - Drakalliansen
  - Drakväktare
  - 'Eithene Visa''an'
  - Första Snön
  - Huset Cuvri’an
  - Khakra
  - Kosala Deho
  - Legio Colonan
  - Sjunde thalaskiska kriget
  - Sunariskogen
title: Verduhrakh
---

Lumiandraken Verduhrakh har varit talman i Consabers regentförsamling sedan 2618 e.D, och
medarbetare till samtliga konungar i Consaber sedan dess. Han har också varit medlem i [Huset
Cuvri’an] i [Legio Colonan] längre än vad någon kan minnas. Vidare blev han adlad för över 350 år
sedan av Consabers dåvarande konung.\
Även om Sir Verduhrakh ibland delar med sig av sin ofantliga kunskap i akademien i [Calnia] så är
det blott axplock av hans fulla vetskap om Mundanas historia såväl som nutid. Exempelvis sägs det
att han för Lirmana, huset Cuvri’ans Domus Magus, har avslöjat vad alvernas förbannelse egentligen
innebär, och vad dvärgarnas innersta hemlighet är. Detta är förmodligen bara rykten, men det är
mycket troligt att Verdurakh faktiskt vet om det rör sig om en förbannelse eller inte, och isåfall
känner till dess exakta natur; han har bara inga planer på att dela med sig. Olikt andra bland
människorna namnkunniga drakar såsom [Khakra] anses Verduhrakh inte vara någon framstående
magiteoretiker, och har inte skapat några banbrytande besvärjelser eller skrifter - han tycks spela
människornas spel för primärt politiska ändamål, och är inte längre särdeles hängiven sin professur
i Legio Colonan.

Verdurakh är urgammal, enligt egen utsago över 8000 år. Med drakmått mätt är detta dock inte
särdeles mycket, och det tycks snarare vara hans inflytande i människornas värld som föranledde hans
ordförandepost i [Drakalliansen]. Han omnämns i Tokons draksång såväl som i gamla skrifter från
tiden innan det Coloniska imperiets fall, och tycks ha varit en av drakarna som dväljdes i det
fjärran [Kosala Deho] under dess storhetstid. Däremot tycks Verduhrakh inte ha tillhört drakarna som
vägledde [Colonan], och alla hans kända [Drakväktare] är av mycket yngre datum. En drake som i
källorna matchar Verduhrakhs beskrivning ruvade i en sjö i Alarinn för omkring tusen år sedan, och
bistod senare léaramalverna i den [Alarinnska frigörelsen]. Hans enda allmänt kända vistelseort idag
är det kungliga slottet i Calnia, som därför är ett viktigt vallfärdsmål för Tokonbarbarerna, men
det råder ingen tvekan om att Verduhrakh har andra, dolda boningar.

Verduhrakh är den enda kända drake som vedertaget haft mer än tre Drakväktare - åtminstone fyra. De
lärde anser generellt att det äldre, kraftfullare drakväktarband som brukades i Colonan endast
möjliggjorde en drakväktare, och att det nya, svagare band som Drakalliansen och andra drakar
föredrar i modern tid räcker till tre drakväktare. Hur Verduhrakh kunnat ha fyra är således ett
mysterium, men nyckeln kan finnas i det faktum att hans senaste väktarband, det med henéaälvan
[Första Snön], skapades efter att bandet med léaramalven [Deretwynn] bröts vid dennes frånfälle.
Verduhrakhs andra två drakväktare, [Denéath sìol Leath] och [Eithene Visa'an] är också alver, och
hans relation till Eithene synnerligen komplicerad. Verduhrakh fick upp ögonen för henne när hon var
ung i [Sunariskogen], tog alvisk gestalt under en längre tid och byggde upp ett långt och
kärleksfullt förhållande med älvan, för att tillslut ta henne till Consaber där han avslöjade han
sin sanna natur, och knöt henne till sig för alltid (det är oklart om det var frivilligt från
Eithenes sida eller ej). På ytan är Eithene blott ett verktyg för draken att utnyttja på de mest
vidriga sätt för det högre syftet, men ändå tar han henne i slutändan på något sätt alltid i
försvar, griper in och hjälper henne ur knipor och trauman, smickrar och tröstar. Verduhrakh tycks
hysa en mer eller mindre osund fixering vid Eithene, kanske inte vad man normalt skulle kalla kärlek
så mycket som en uppskattning för hennes skönhet och styrka, grundad i närheten de hade en gång.
Ändå känner draken av allt att döma svartsjuka - hon är *hans*, ingen annans, och hans irritation på
männen hon älskat och älskar är så irrationell att han skäms över den, uråldrig och övermänsklig som
han är.

I skuggan av det [Sjunde thalaskiska kriget] har Verduhrakhs roll i Consaber problematiserats - vad
är egentligen hans relation till Khakra på fiendesidan - vän eller fiende? Verduhrakh har sedan
Consabers läge blivit allt mer desperat bönfallits att ställa upp i fältslag och sjöslag, men
kategoriskt vägrat, med den dunkla motivationen att det inte vore tillåtet. Kungen har inte beordrat
honom till något än, obenägen att ställa draken mot väggen, men det är kanske bara en tidsfråga
tills det sker.

Sir Verdurakh är trettio fot lång från nos till svansspets. Han är röd med rostbruna strimmor från
ryggraden, och har rödbruna vingar. Ögonen är himmelsblå med avlånga ormliknande pupiller. Hans röda
fjäll är hårda som dvärgiskt pansar och skimrar lätt då han rör sig i solljus.

  [Huset Cuvri’an]: Huset_Cuvrian
  [Legio Colonan]: Legio_Colonan
  [Calnia]: Calnia
  [Khakra]: Khakra
  [Drakalliansen]: Drakalliansen
  [Kosala Deho]: Kosala_Deho
  [Colonan]: Colonan
  [Drakväktare]: Drakväktare
  [Alarinnska frigörelsen]: Alarinnska_frigörelsen
  [Första Snön]: Första_Snön
  [Deretwynn]: Deretwynn
  [Denéath sìol Leath]: Denéath_sìol_Leath
  [Eithene Visa'an]: Eithene_Visaan
  [Sunariskogen]: Sunariskogen
  [Sjunde thalaskiska kriget]: Sjunde_thalaskiska_kriget