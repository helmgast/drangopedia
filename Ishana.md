---
created_at: '2012-10-27T16:11:37Z'
id: Ishana
links:
  category:
  - Autodidakter
  - Exotiska rasblandningar
  - Fadermördare
  - Folk Inalea knullat
  - Halvalver
  - Heroiska offer
  - Hädangångna
  - Kiriyaalver
  - Livvakter
  - Lojalister
  - Musikaliska begåvningar
  - Rashygieniska katastrofer
  - Själar på vift
  - Tatuerade
  - Zhaner
  mention:
  - Amir Rukh
  - Bortaï khan Orkhon
  - De Trenne
  - Den tusenögde
  - Drunok
  - Duandan
  - 'Fjärde Mûhadinsk-Aunuriska kriget'
  - Kumbanigash den Svarte
  - Mido
  - Nicoz Mehzinor
  - Nierika av Durum
  - Nûr och Ilameh
  - Rianna av Drunok
  - Svärdsspelen i Hadarlon
  - Szlien Szezior
  - Thizara
  - Valdemar Trevena
  - Valis Tarazcan
  - Västlanden
title: Ishana
---

Ishana var en halvzhanisk kiriyaälva från Mûhad, med en sällsynt talang för vapenbruk. Född som slav
blev hon i relativt unga år såld till [Amir Rukh], som emellertid såg hennes talanger och kom att
använda henne som livvakt och lönnmördare - av allt att döma gjorde han sig relativt förtjänt av
Ishanas lojalitet, dessutom.

Efter Amir Rukhs död i [Drunok] blev Ishana frigiven, och välkomnad i [Nicoz Mehzinors] hushåll, där
hon fick rikliga möjligheter att bevisa sin duglighet och sin godhet. Hon blev fort älskarinna och
vapendragare åt [Valis Tarazcan], i en varm, somliga skulle säga <i>dekadent</i>, relation som med
tiden blev allt djupare. Valis uttryckte omsider en önskan att gifta sig med Ishana och få barn med
henne, i brott mot cirefalisk lag, men för Thizara hade Ishana antytt att preventivmedel hon tagit i
Västlanden gjort henne mer eller mindre steril; om Valis visste om detta är inte klarlagt.

Ishana deltog också i [Svärdsspelen i Hadarlon] år 2975 e.D, där hon gjorde bra ifrån sig, men blev
besegrad av [Szlien Szezior], den unge faliske ädling som omsider vann turneringen.

Vid sin återkomst till [Västlanden] mötte Ishana [Mido], en barndomsvän som också varit slav i
hennes faders hushåll. Hon må ha varit en allt annat än hämndlysten person, men här fanns saker hon
måste gälda, och ihop med Mido och Valis bröt hon sig in i faderns hus och mördade honom. Det fanns
i Västlanden något hon kände att hon behövde visa för Nicoz och [Thizara], någon hemlighet Amir Rukh
invigt henne i, men kaoset som uppstått iochmed [Fjärde Mûhadinsk-Aunuriska kriget] ledde till att
det aldrig blev av, och hon skulle sedermera ta med sig denna hemlighet i graven.

Ishana var alltid ivrig att återbetala sin skuld till Drunoks kungafamilj för mordet på prinsessan
[Rianna] - eftersom Amir Rukh beordrat henne till det när hon fortfarande var en slav hade hon
kommit undan med ett par dussin piskrapp, och kungens eviga ogillande. Många hade därmed skattat sig
lyckliga och låtit sig nöja, men Ishana var i mångt och mycket en timid själ, och när hon och
drottning [Bortaï khan Orkhon] med följe kidnappades i [Duandan] av män under [Valdemar Trevena] var
hon fast besluten att göra allt som stod i hennes makt för att undsätta drottningen. Hon var skadad
och medtagen, och tillfångatagarna gjorde misstaget att mer eller mindre lämna henne därhän när de
var färdiga med att förgripa sig på henne. Det lyckades henne då att uppbåda krafter de inte anat
att hon hade, och hon hög sig en blodig väg genom Duandans borg, vilket gav Nicoz, Mido och
[Kumbanigash den Svarte] välbehövlig hjälp i återtagandet av borgen. Drottningen klarade sig mer
eller mindre oskadd, men Ishana dog av blodförlust i Midos famn. Nicoz bönföll Kumbanigash att
återuppväcka henne, vilket fullt möjligt hade stått i hans makt, men häxkonungen hävdade att Ishanas
själ var oberörbar eftersom den tillhörde [Den tusenögde] i väster. Mido insisterade, i Valis
frånvaro, på att begrava Ishana att förtäras av fåglar, enligt zhanisk sed, så att hennes själ kunde
bäras till västerlandets himmel, och fick igenom sin vilja trots Nicoz uttalade avsmak inför denna
sedvänja. Nicoz klättrade framåt natten i hemlighet upp på klippan där Ishanas kropp hade lagts, och
satte eld på den.

[De Trenne], Nicoz gåtfulla tjänare och ursprungligen kopplade till Amir Rukh, har uttryckt stor
bekymran över Ishanas död, som om hon på något sätt var fundamental för deras förre mästares planer.
De insisterade på att deras "systers" själ inte lämnat världen, utan snarare råkat ut för...något,
och bad att få leta efter den, vilket Nicoz omsider beviljade. De färdades västerut och har inte
setts till sedan dess, utom som hastigast i Jargien där de hjälpte Thizara att befria [Nierika av
Durum] ur Valdemar Trevenas klor.

Ishana var en stor skönhet, med rena alviska drag som perfekt kontrasterade mot hennes ljusbruna hud
och kolsvarta hår; hon såg mycket exotisk ut för vanariska ögon. Det låg något evinnerligt vemodigt
i hennes blick, och även om hon var generös med leenden var de ofta försiktiga och bleka. Hon var
ödmjuk, lojal, modig och klok, musikaliskt begåvad, frisinnad och kärleksfull; det är knappast
förvånande att hon var omtyckt av nästan alla. Hon hade flera tatueringar; en blomma längst
tinningen och kinden och ett abstrakt spiralmönster runt sin högerarm. Hennes rygg hade ärr från
piskningen efter mordet på Rianna. Helst klädde hon sig funktionellt och i svart, och brukade Amir
Rukhs två mûhadinsablar [Nûr och Ilameh].

  [Amir Rukh]: Amir_Rukh
  [Drunok]: Drunok
  [Nicoz Mehzinors]: Nicoz_Mehzinor
  [Valis Tarazcan]: Valis_Tarazcan
  [Svärdsspelen i Hadarlon]: Svärdsspelen_i_Hadarlon
  [Szlien Szezior]: Szlien_Szezior
  [Västlanden]: Västlanden
  [Mido]: Mido
  [Thizara]: Thizara
  [Fjärde Mûhadinsk-Aunuriska kriget]: Fjärde_Mûhadinsk-Aunuriska_kriget
  [Rianna]: Rianna_av_Drunok
  [Bortaï khan Orkhon]: Bortaï_khan_Orkhon
  [Duandan]: Duandan
  [Valdemar Trevena]: Valdemar_Trevena
  [Kumbanigash den Svarte]: Kumbanigash_den_Svarte
  [Den tusenögde]: Den_tusenögde
  [De Trenne]: De_Trenne
  [Nierika av Durum]: Nierika_av_Durum
  [Nûr och Ilameh]: Nûr_och_Ilameh