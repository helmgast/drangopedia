---
created_at: '2011-02-06T21:24:39Z'
id: Rausherim
links:
  category:
  - Väsen
title: 'Rau''sherim'
---

**Bakgrund**

Länge har resenärer kunnat se mystiska ljussken högt uppe på Khazim-bergens toppar. Vilka varelser
som sökt sin vistelse till dessa snötäckta, ogästvänliga trakter och gett upphov till de mystiska
ljusfenomenen har ingen lyckats ta reda på. Sagor om upptäcktsresanden som försökt nå bergskedjans
toppar har givetvis cirkulerat bland köpmän och pälsjägare, men några konkreta indicier på vad det
kan vara som lyser upp Khazims högsta toppar under stormiga vinternätter har än så länge inte dykt
upp

Rau'sherim, Nattjupets Barn, vet förstås själv vad de är för något. För många årtusenden kunde
droppar av ljus ses kryssa genom eterns annars så ogenomträngliga töcken. Rau'sherim drogs till
dessa ljus som malar till en fackla om natten och träffade så för första gången på sångarens barn.
Dessa två mystiska släkten upprättade med tiden ett vänskapsförhållande. Rau'sherim, eterns och den
svarta månens barn, kände till de hemligheter som alverna eftertraktade. Man hade sett månens
baksida och de mirakel som dolts där, sjungit och dansat med helioner, utbytt djupa tankar med de
dunkla celestialerna och druckit stellarernas kristallskimrande stjärnbrygd.Mundana hade man dock
inte kunnat närma sig. De Rau'sherim som försökt flyga till Mundana hade gripits tag av en osynlig
men fruktansvärd kraft och sugits ner mot de vita dimmor som ständigt omgav den mystiska sfären. Med
tiden hade en fruktan för Mundana vuxit fram,.

Därför blev Rau'sherim omåttlig fascinerade av alverna som kunde berätta om Mundana. Man häpnade av
historier om jorden och livet, träd och vind, blod och död. Under många år utbytte man känslor och
erfarenheter, alvernas särskilda empatiska förmågor underlättade kommunikationen med Rau'sherim, som
annars var så främmande de livsformer som härstammar från Mundana.

Men så en dag var alvernas brinnande stjärnboningar borta. Någon av dem hade vågat sig för nära
Teltsath-Umierdnes blåskimrande käftar och dukat under för dennes hunger. En hade satt kurs mot
månen och lunionernas skimrande torn. De flesta hade sökt sig mot främmande fjärran solar, där
ofattbart stora kosmiska varelser ibland kunde skymtas en evighet bort. Endast en ensam stjärnboning
hade stannat kvar i Rau'sherims närhet. Många Rau'sherim fylldes av oro och saknad. Snart skulle de
återigen vara ensamma med de kyliga astralvarelserna. Något av alvernas livskraft hade smittat av
sig på Rau'sherim, och de längtade efter mer. Så följde det sista mötet mellan Rau'sherim och
alverna ombord på den kvarvarande eterseglaren. Alverna förkunnade att man ämnade återvända till
Mundana, och Rau'sherim tillkännagav sin sorg. Då talade alvernas äldste med Rau'sherim och bjöd dem
följa med i eterseglaren, till Mundana.

**Beskrivning**

Med sitt ursprung i kosmos djupaste mörker är det förståeligt att Rau'sherim inte är uppbyggda som
vanliga varelser. De är dock inte elementarer, utan har en tydlig fysisk form som deras själar är
knutna till. Till skillnad från andra varelser på Mundana består emellertid Rau'sherims kroppar till
stor del av kosmotropi. Detta gör att det är svårt att få en tydlig bild av dem, då mycket av deras
kroppar framstår som pulserande mörker, och framför allt är det svårt att komma ihåg hur de ser ut i
efterhand.

Hur som helst gör Rau'sherim ett intryck av att vara långa, längre än människor, och spensliga, med
smala, klöförsedda fingrar och tretåiga fötter på bakåtledade knän. De har gigantiska, svarta ögon
som utstrålar både intelligens och något overkligt och främmande, och deras kroppar tycks skifta i
nyanser av grått, svart och lila. När de flyger växer de fram långa, papperstunna, klingor av eter
ur ryggen, armbågarna och vaderna som genererar ett eterfält