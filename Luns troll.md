---
created_at: '2011-02-18T04:49:49Z'
id: Luns troll
links:
  category:
  - Interspecies lovers
  - Plågor
  - Trolltyg
  mention:
  - Bunabali
  - De Nio
  - Lubandu
  - Lun
  - Lunslakten
  - Sinadera
  - fraktionen
title: Luns troll
---

Arkipelagens inhemska trollstam, [Bunabali], är en omskriven och välkänd del av övärldens demografi.
På [Lun] lever emellertid en stam mycket farliga troll som inte alls delar bunabalis
isolationistiska och oftast mycket fredliga läggning. Strider mellan Luns lokalbefolkning och
Luntrollen är vanliga, och det är sällan människorna går segrande ur sådana konflikter. Man har
flera gånger bett om hjälp av [Nammadi], som av oklara anledningar konsekvent vägrat att ta strid
med trollen. Situationen eskalerade under 10043 ark och 10044 ark beslutade sig den sabriska
närvaron i arkipelagen sig för att gå in på lunbornas sida mot trollen, ett beslut som mynnade ut i
den beryktade [Lunslakten].

Trollen på Lun är större, starkare och mycket mer aggressiva än sina släktingar i resten av
arkipelagen. De använder också vapen och rustningar i större utsträckning, och sägs vara gråsvarta i
färgen. Varför luntrollen är så väsenskilda från sina mer rödhyade syskonfolk är omtvistat. Vissa
menar på att de inte ens är nära besläktade med bunabali, utan kommit till Lun i modern tid och
själva utrotat de bunabali som levde där. En teori gör gällande att de skulle vara grottroll
skeppade till Lun av [sinaderatirakerna] som ett förled till en invasion, något överlevande sabrier
från Lunslakten motsätter sig, och menar att grottroll är något man är väl bekant med och borde känt
igen.

Andra, aningen mer långsökta, teorier handlar om att luntrollen härstammar från skuggländerna och
korsat över till Mundana genom dimmorna mellan världarna, att Luns bunabali funnit en vandöd magiker
från [Lubandu] som tagit kontrollen över trollstammarna och förändrat dem med svart magi eller att
[De Nio] själva intresserat sig för Luns trollstammar och gjort dem till sitt utvalda folk.

  [Bunabali]: Bunabali
  [Lun]: Lun
  [Nammadi]: fraktionen
  [Lunslakten]: Lunslakten
  [sinaderatirakerna]: Sinadera
  [Lubandu]: Lubandu
  [De Nio]: De_Nio