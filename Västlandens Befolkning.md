---
author: Ymir
created_at: '2012-09-28T18:07:17Z'
id: Västlandens Befolkning
links:
  category:
  - Västlanden
title: Västlandens Befolkning
---

Västlanden Kapitel 1 – Befolkning Ola Jentzsch

Kefal Isma’ils hov i Alkarzan var i sanning en märklig syn. Festen gästades av otaliga av landets
Upphöjda, från Alkarzans jordlösa kefaler till beryktade tarkhaner långväga ifrån, men det som först
fångade ens blick var de många exotiska individerna i salen. Zoloddvärgarnas konung var här, och den
darkenska Nabezistammens kung från södern. Momolanerna hade skickat ett sändebud, som vanligt en
kvinna, som stod nonchalant lutad mot en pelare och blängde ilsket på emiren av Khamza. Det rörde
sig om någon meningslös gränskonflikt, förmodade jag. Emiren i sin tur var märkbart distraherad av
de darkenska och alviska slavinnor som dansade en bit bort, nakna sånär som på guldet de smyckats
med. Musikanten var också en alv, vars fingrars stilla smekande av alanudens strängar åstadkom ett
ljud som lät nästan himmelskt i mina öron. På ett par divaner i skuggan av ett litet träd i en kruka
satt jargiens bleksiktige ambassadör och samtalade med Naz, hoveunuckernas ledare. Denne var den
största trukh jag någonsin skådat, en kolossal uppenbarelse klädd i en purpurfärgad rock som tycktes
mig mycket kostbar. Här fanns också en cirefalisk handelsfurste med följe, som medfört en märklig
fågel från det fjärran Caserion i gåva till värden. I stort sett alla västzhaniska folk fanns
representerade. Kajiker med väldiga skägg och broderade hättor såväl som ljushylta zhizhia i mörka
turbaner – som vanligt satt de i ett mörkt hörn, inbegripna i något konspiratoriskt dravel. Eller?
De verkade betrakta något, och jag gick dit för att se efter.

Varelsen var det märkligaste på festen, kanske rentav det märkligaste jag någonsin sett, trots att
kefal Salodans kamorfvisir Thantetmes stod intill dess bur med händerna instuckna i sin blåsvarta
kåpa. Den liknade närmast en jättelik gräshoppa, stor som en tosh, med grönsvarta skal som verkade
täcka en oformlig kropp med bakåtböjda ben och groteska klor på något jag förmodade var dess
framben. Huvudet uppvisade en käke lik en stor tång, tunna känselspröt och rödglödande fasettögon.
Den var helt stilla, tycktes inte röra sig en tum, men gav konstant ifrån sig ett klickande och
surrande läte. ”Tarims blod”, minns jag att jag utbrast, ”Vad i Herrens namn är det här?”.
Thantetmes intill mig tycktes le, om kamorfer nu kan le med sina ödlekäftar. Hans tunga spelade
åtminstone i dunklet. ”Ett ssspöke från forntiden”, väste han. ”Den gamla världens herrar”. Så
tycktes han upplösas i mörkret, och lämnade mig ensam där med mina funderingar.

MÄNNISKOFOLK

Zhanerna är sedan långt tillbaka den överlägset största, mäktigaste och mest utspridda folkgruppen i
Västlanden. De märks överallt, och deras språk, kultur och religion är normen i hela området. Men
redan innan zhanerna kom fanns här många olika folk som fortfarande lever kvar i området, och andra
har invandrat under senare årtusenden. Införseln av slavar långt bortifrån och handeln med fjärran
länder har ytterligare bidragit till att alla upptänkliga folkslag kan påträffas här och var.

Östzhaner Zhaner är det nomadfolk som från sitt hem på Tarkasstäppen spred sig västerut över
världen. Det var 7000 år sedan, och sedan dess har många olika grupper av zhaner kommit att uppstå.
Den primära uppdelningen är Öst- och Västzhanerna, varav de förra är de som stannade i Tarkas när
västzhanerna utvandrade. Östzhanerna anses i allmänhet stå närmare ur-zhanerna, i det att de bevarat
mycket av deras kultur, religion och livsstil. De har sällan givit upphov till några stora riken
eller bestående minnesverk, utan har alltid varit ett splittrat nomadfolk som endast undantagsvis
enats under någon konung – ofta för att kriga med sina släktingar i väster.

Generellt är östzhanerna kortare än sina västzhaniska släktingar, med något mörkare hy och ögon.
Deras ögon uppvisar det hudveck som också återfinns hos raunerna och veddofolket, men nästan aldrig
hos västzhanerna. De har oftast mörkt hår och tämligen platta ansikten. Männen bär oftast skägg, och
båda könen låter håret växa långt utan att sätta upp det, något som västzhanerna tenderar att
avfärda som primitivt. Östzhanernas kläder görs oftast av hampa, ylle, skinn och läder, men man
byter gärna till sig finare tyger av sina civiliserade grannar. Klädstilen i övrigt påminner mycket
om vanliga mûhadiners, med skinnstövlar, huvuddukar och fladdriga byxor och rockar.

Östzhanerna är sedan långt tillbaka uppdelade i väldigt stora stammar under en emir eller khakan
(konung). De mest betydande av dessa beskrivs nedan.

Savakunnerna är de mest kända östzhanerna, beryktade som skickliga hästkarlar och mycket vildsinta
krigare. De är den största och mest krigiska av Tarkasstammarna, och har otaliga gånger under
historien angripit både mûhadinska och jargiska bosättningar. För drygt ett sekel sedan inledde man
ett av de hittils största angreppen på Mûhad, och Karakim- och Khalka-iktan i östra och nordöstra
Ziu erövrades. Merparten av den gamla gränsstaden Karakim lades i ruiner, men en del befästes och
blev säte för savakunnernas hövdingar. Med det kunde man spärra av Zius östgräns, och de allra
flesta karavaner genom Tarkas tvingas idag betala tribut till savakunnerna. Det har gjort att man
kunnat köpa in vapen och annat där man tidigare var tvungna att ta allt man behövde genom plundring,
och i det långa loppet har det både gjort savakunnerna fredligare och mer farliga.

Juntharerna lever av jakt, samlande och boskapshållning i södra och östra Tarkas. För nästan tusen
år sedan grundade de ett rike kring några oaser i öknens hjärta med Ghalden som huvudstad, och var
den mäktigaste av Tarkas stammar. De stred mot savakunnerna och jargierna och hjälpte mûhadinerna i
den första invasionen av Jargien, vilket senare ledde till Ghalden-rikets fall för jargiska
korsfarare. Idag undviker juntharerna Ghalden och talar om ett väldigt monster som hemsöker staden,
och av deras rike återstår nästan bara ruiner. Dock är de fortfarande en stor stam, kända som några
av de skickligaste stigfinnarna och överlevarna som går att uppbringa. De håller sig med stora
hjordar av hästar och kameler och plundrar gärna jargiska karavaner och bosättningar. Fredsfördraget
som slöts med mûhadinerna tusen år tidigare hålls i färskt minne, då mûhadinska granascher kom till
juntharernas hjälp mot jargierna, och man angriper väldigt sällan västzhaniska resenärer.

Karagerna är Tarkas enda bofasta stam. De tog tillbaka sitt land från mûhadinerna för länge sedan,
och lever som jordbrukare och boskapsskötare i befästa bosättningar. Karagistan är det enda bördiga
området kring öknen, och man har flera gånger fått försvara det mot nomadstammarna, speciellt
savakunnerna, i söder. Karagerna bär färgglada kläder av bomull och ylle, och använder det överskott
deras jordbruk ger för att byta till sig vapen och rustningar åt sina krigare. De är stolta över
sitt ursprung och sina traditioner, särskilt kända för sin musik, och ses som överlägsna och
inställsamma av övriga östzhaner. Konung Yazman styr Karagistan med fast hand, men han är gammal och
utan arvingar, och det finns risk för ett inbördeskrig när han går ur tiden.

Kozarerna är en mindre stam i väster, som ofta tagit anställning hos västzhanerna som legoknektar,
karavanvakter och stigfinnare. De flesta bekänner sig till Mhîmrätten och har tagit till sig många
av mûhadinernas traditioner, men det hindrade dem inte från att alliera sig med savakunnerna i
erövringen av östra Ziu. En del oliktänkare har sedan dess bosatt sig i Mûhad, trots att man där har
tyckt rätt illa om kozarerna på sistone. Sitt ringa antal till trots har kozarerna ganska stort
inflytande på övriga Tarkasstammar – deras erövringar har gett dem ett par områden där fiske och
hästuppfödning kan bedrivas, och de har en del guld undanstoppat. Framförallt är de, likt
savakunnerna, ökända som farliga krigare.

Aighurerna är relativt fredliga, kända som Tarkasöknens skickligaste jägare. De är ganska talrika
men splittrade i tre klaner under olika emirer, vilket gör dem mindre ansedda rent militärt. Till
skillnad från nästan alla andra vågar de sig in i Tarkas hjärta, och sägs vara de enda som verkligen
vet var man kan finna vatten där. Ett par av deras krigare sägs ha begett sig in i ruinstaden
Dalkhrekni mitt ute i öknen och återkommit med förunderliga ting som gavs till aighurernas schamaner
och emirer i gåva. Bland andra stammar går många illvilliga rykten om aighurernas hemlighetsmakeri
och deras tendens att ständigt hålla sig utanför, och speciellt savakunnerna ogillar dem sedan de
vägrade gå med i kriget mot Mûhad. Aighurerna har många omtalade schamaner och rentav ett par
trollkarlar, något som ytterligare spär på mystiken kring dem. Utöver boskapsdrift och samlande
försörjer aighurerna sig som jägare, och känner till en del djurstigar där de kan få tag i byten
vars pälsar betingar goda priser i Mûhad och Jargien. På sistone har man tillochmed lyckats nedgöra
ett par av de livsfarliga pantheror som hemsöker öknens rand, och lärt sig hur man tillverkar en
enormt värdefull parfym av körtlar i deras munhåla.

Västzhaner Västzhanerna blandades tidigt upp med andra folkslag, inte minst Zius och Akpilos
urbefolkning, vilket för alltid skilde dem från de som stannat kvar i Tarkas. De spred sig omsider
långväga över världen ända bort till Miam och Tarhai, och har överallt grundat riken och
härskardynastier och satt sina spår i historien. Idag bekänner sig så gott som samtliga till något
civiliserat rike, även de som fortfarande för en nomadiserande tillvaro. En typisk västzhan är
marginellt längre än en vanar, med smäckra lemmar och rak hållning. De har rakt, svart hår, gles
kroppsbehåring och olivfärgad hy, som en kraftigt solbränd österlänning. Ögonen är oftast väldigt
ljusa – gröna, blå eller rentav gyllene, vilket står i kontrast till deras i övrigt mörka drag.
Läpparna är tunna, kinderna ofta något insjunkna och dragen i övrigt ganska markerade. Det manliga
skönhetsidealet i Mûhad är en högrest, värdig figur med skarpa drag, fin hy och ett välansat skägg,
medan en idealkvinna ska vara lång och smärt med höga, markerade kindkotor och stora, klara ögon.
Västzhanernas klädedräkter varierar mycket beroende på social status, livsförhållanden och modets
nycker, men bär ännu tydliga spår av nomadlivet.

Koshanerna är sinnebilden av zhanfolket, och utgör merparten, drygt 80%, av Mûhads befolkning. De
lever både som bofasta och nomader, och så gott som alla bekänner sig till Mhîmrätten. Traditionen
påbjuder att de var de första att färdas västerut, konung Tarims eget folk, och de har spritt sig
över hela den mûhadinska landtungan och vidare västerut till Edron, Tarhai och bortom. Samtliga
gudahärskare utom dynastin Zhia har varit koshaner, och det är koshan-språket som gett upphov till
mûhadinskan. Sina stora städer och bördiga oaser till trots har koshanerna aldrig glömt sina
nomadiska rötter, även om de så gott som alltid kan uppfattas som överlägsna. De anser sig, kanske
med goda skäl, vara Västlandens herrefolk och beter sig gärna därefter.

Zhizhia är något blekare i hyn än koshanerna och anmärkningsvärt mycket längre. De ledde erövringen
av Loulanriket, och blandades med tiden upp med dess taupiska urinvånare. Zhizhia härleder sin
ursprung till en mästaren Zhi, en mytisk figur i en dimhöljd forntid som skall ha begåvat
Tarkasstäppens folk med stor visdom. Än idag har zhizhiafolket en stark lärdomstradition, och
zhanernas skriftspråk tros härröra från dem. Många av Mûhads lärda, läkare, magiker och poeter har
varit av deras folk, men sällan några lahider då Mhîmrätten aldrig rotats riktigt djupt hos zhizhia.
Detta väcker en del misstänksamhet mot dem från koshanernas håll, givetvis. Dagens zhizhia lever
mest som bofasta hantverkare och jordbrukare i Yeshm-, Kashi- och Loulaniktan, medan andra återfinns
bland intellektuella och hovmän i de stora städerna. Zhizhia-emiren Gazan var den förste att få
Mhîmtiteln efter Odani al-Khader, och utsågs faktiskt av koshanernas upphöjda. Under hans dynasti,
Zhia, försköts maktcentrat söderut i riket, och zhizhia påverkade utvecklingen mer än de senare
skulle göra – mycket av Mhîmrättens estetik och mystiska traditioner härrör från den tiden. Zhizhia
är omkring 2% av mûhadinerna.

Liadj är de stammar som tidigt vandrade söderut, och aldrig bekände sig till Mhîmrätten. De utgör
idag lejonparten av alla zhaner söder om Mûhad – i Ressi, Momolan och Eumo. De beskrivs ofta som
kraftigare och något mörkare i hyn än koshanerna, men med än glesare skäggväxt. Nästan alla Liadj
lever som nomader. Bland dem har ur-zhanernas gamla andetro i någon mån kommit att bevaras, men det
mesta har försvunnit i mamolanistiska föreställningar och mer sentida myter. Kännetecknande för
Liadj är också att kvinnan har en mycket högre status än i de andra, mycket patriarkaliska,
zhankulturerna. Kvinnorna i Momolan står tillochmed över männen, medan Ressis och Eumos Liadjstammar
har mer jämställda förhållanden. En del Liadj lever i södra Mûhad, men får där finna sig i
mûhadinernas patriarkala lagar.

Kajikerna är zhaner från det forna Edron, som efter imperiets fall sökte sin tillflykt till Eumo och
Mûhads västkust. Nuförtiden är de flesta troende i Mhîmrätten, men hos kajikerna i Eumo finns
tydliga influenser från Sungs lära. Kajikerna bevarar en lite säregen kultur med traditioner som
koshanerna betraktar som flummiga och obegripliga. Många är väldigt vidskepliga och har en utpräglad
tro på att Stamfadern fortfarande vandrar på jorden för att se om zhanerna är värdiga allt han givit
dem. Detta, att Stamfadern närsomhelst kan döma deras gärningar, gör kajikerna till ett tämligen
flitigt och målmedvetet folk. De ser familjesammanhållningen som väldigt viktig, men praktiserar
aldrig månggifte även om det händer att förmögna kajiker tar sig konkubinslavar. De flesta lever som
fiskare, krigare och handelsmän i nordvästra Mûhad, men framförallt är kajikerna kända som lahider,
filosofer och magiker, både bland Sungmunkarna och inom Verashimorden. Genom sin religiositet och
sitt arv från Edron åtnjuter kajikerna ganska stor respekt, tillochmed från koshanerna, även om
elaka tungor påstår dem vara gnidna, konspiratoriska eller rentav kroniskt galna. Kajikernas kvinnor
är nästan lika långa som männen och ses som mycket vackra, men traditionen påbjuder att de bär slöja
för att skyla sin skönhet för främmande män. Tyvärr tenderar deras fäder att hålla ganska hårt i dem
och vägra låta dem gifta sig med någon som har flera hustrur, till giftaslystna koshaners förtret.
Kajikerna är till antalet 4% av Mûhads befolkning, och gott och väl en tiondel av Eumos.

Darkener Kontinentens södra delar domineras av olika undergrupper till det darkenska folket, vars
förfäder en gång byggde storslagna riken som Torlin, Ebla och Dabu. De lever i djunglerna och på
savannerna i olika stammar, klaner och familjer, somliga jordbrukare, andra pastoralnomader och
jägare. Många darkener togs tidigt i historien som slavar av Akpilos, Edron och zhanerna och
förflyttades så norrut, men en del stora och mäktiga stammar har alltid bebott Västlandens periferi.
Det är dessa som tas upp här – längre söderut finns en uppsjö av mindre klaner, och övriga darkener
i Västlanden är slavar eller ättlingar till slavar som för länge sedan glömt vilket folk de en gång
tillhörde.

Darkener är resliga och starka, även om medellängden inte är avsevärt mycket högre än västzhanernas.
De har mörkt skinn, från ljusbrunt till blåsvart beroende på boplats, familj och stam. Håret är
mörkt, oftast rakt eller krulligt, näsan platt och läpparna tämligen fylliga. Ögonen är oftast
bruna, ibland med en djupt svart ton. Darkener har en rik dräktkultur som särskilt hos de
"civiliserade" stammarna i Eumo och runt Malásarsjön ter sig särskilt färgstark, med färgglada
svepningar, fina pälsar, plymer och smycken.kastmärken? duttar, streck?

Darfana har i årtusenden fört en nomadisk tillvaro i Ressis södra delar, och kan öknen som inga
andra. De är eftertraktade som vägvisare och karavanvakter, men håller sig oftast för sig själva med
sina boskapshjordar. Darfana är tämligen fredliga, men har ett mycket gott rykte som krigare och
lämnas därför i fred, tillochmed av Ressis många rövarband. Vid de tillfällen de faktiskt har blivit
hotade eller förolämpade har de inte varit sena att ta till vapen, för de är ett mycket stolt folk
och måna om sina ofruktsamma marker. Vidare är de några av Västlandens främsta kameluppfödare. Ett
fåtal är högt skattade glasblåsare som har imponerande, flyttbara verkstäder i sina tält.

Darfana är mycket långa, med gles kroppsbehåring och närmast blåsvart hud. De har rakt hår som
männen ofta sätter upp i hårpiskor eller komplicerade flätor, medan kvinnorna rakar huvudet helt så
när som på en liten hästsvans. De dekorerar gärna sina hjässor med pannband infattade med pärlor,
elfenben och guld, och bär också i övrigt dyra guldsmycken och spjut och bågar av fin kvalitét. Den
traditionella klädseln är luftiga, purpurfärgade rockar med huvor, tillverkade i sammet, siden eller
andra värdefulla material. På det hela taget är Darfana mycket måna om sitt utseende, och byter till
sig allehanda lyxvaror för de kameler, pälsar och glasföremål de förser zhanerna med.

Aomefolket är Västlandens mest ansedda darkenerstam. De utgör lejonparten av alla darkener i Eumo,
30% av dess befolkning, och merparten av Sungmunkarna. Ursprungligen utgjorde de magikratin Torlins
härskande skikt, men flydde därifrån sedan Torlin förstörts av zhanerna. De bjöds in till Sung av
den dåvarande högste Sung, och blev med tiden en av de bidragande faktorerna bakom Eumos enande.
Mötet med det gamla Sungfolket blev mycket givande för båda parter, och såväl magi som vetenskap och
annan lärdom frodades. Aome har ett stolt arv efter Belag Duncinna, forntidens störste magiker, och
deras mystiska tradition är ännu mycket levande. En del drömmer om att återta Torlins slätter från
det krigiska Mbingunifolket som nu håller dem, men de flesta är nöjda med sin lott i Eumo, där de
lever som boskapshållande nomader, bönder, handelsmän och munkar.

Så gott som alla Aome är hängivna följare av Sungs lära. Olikt många andra darkenerfolk är de inte
förtjusta i färgglada kläder utan föredrar enkla mönster och diskreta färger. Kvinnorna bär i regel
halvlånga klänningar medan männen draperar sig i lätt broderade svepningar i ofärgad bomull eller
linnetyg - heliga män bär saffransgult eller orange, medan en del upproriska lättingar bryter mot
traditionerna genom att bära direkt osmakligt färgglada dräkter. Den klassiska forianska halmhatten
är en särskilt populär accessoar bland de mer stilmedvetna. Generellt har Aome tunnare läppar och
smalare näsor än andra darkener och förhållandevis ljus hy, men det varierar ganska mycket eftersom
de blandats upp med Eumos andra folk under årtusendena.

N’beyo är en stor, krigisk konfederation av stammar som dominerar södra Momolan fram till den
jargiska kolonin Colostro. De är arvtagare till den gamla Izuba-konfederationen som dominerade samma
område. N'beyos olika stammar styrs ofta av av drottningar och har alltid haft tämligen jämställda
samhällen, vilket tidigt föranledde dem att göra gemensam sak med momolanerna och formellt, men inte
i praktiken, underkasta sig ekhbeten. Just detta har lett till en del problem – N’beyos stammars
krigare har ofta räddat momolanerna undan många problem, och var de enda som på allvar stod emot
cirefalierna under rikets grundande. Samtidigt tar de höga tullar landvägen på all handel med
Colostro och lyder allt mer sällan Liadj-folkets påbud, speciellt som N’beyos män har en mycket
högre ställning. I praktiken gör de det alltså svårare för ekhbeten att hålla samman sitt redan
splittrade rike.

N’beyo har en schamanistisk religion och lever som boskapsdrivare och jägare, även om visst jordbruk
och handel bedrivs. Många är legosoldater i Momolan. Utseendemässigt har de inga riktigt utmärkande
drag, undantaget sina kolsvarta ögon. Hyn är mörkbrun och håret krulligt. De klär sig tämligen lätt
i det heta klimatet, men bär praktfulla fjäderplymer, leopardpälsar och smycken. Den härskande
Rizagaruke-stammens medlemmar brukar smycka sig med märkliga ärrtatueringar, och konfederationens
krigare är kända som Västlandens förnämligaste spjutkastare.

Mbinguni är ett hemlighetsfullt folk som, av allt att döma, tog över delar av det fornstora Torlins
gamla marker sedan Aome övergivit dem. Dessa marker är svårt härjade av skräcködlor, rövarband och
nomadstammar, många ditlockade av legenderna om Torlins försvunna guld, vilket av nödvändighet gjort
Mbinguni krigiska och misstrogna mot främlingar. De har stor respekt för Sungmunkarna, men utöver
det har de inte goda relationer med någon, vilket gör att få faktiskt har sett deras rike. De som
trots allt gjort det hävdar att Mbinguni bebor de övervuxna ruinerna av storslagna tempelstäder,
sporadiskt upprustade och utsmyckade med djurhudar, totempålar och märkliga, målade sköldar. Även om
man inte på långa vägar kan leva upp till zhanernas teknologi besitter Mbinguni goda kunskaper i
smideskonst och vattenteknologi; de tillverkar utsökta vapen och smycken, och fantastiska fontäner,
kanaler och bassänger pryder deras vittrade städer. Besökare har förbryllats över att alla Mbingunis
bosättningar och odlingar ligger på sydvästsidan av Akazufloden; dess andra strand skyr de som
pesten, och inte ens deras boskap får beta där.

Mest kända är Mbinguni dock för att det är deras kvinnor som krigar. Om de verkligen är ett
matriarkat tycks ingen riktigt veta, men deras män syns aldrig till utanför deras egna domäner, och
knappt ens där. Upptäckaren Hazmar Murân hävdar att Torlins män drabbades av en förbannelse som
gjorde dem och deras efterkommandes söner veka och sjukliga, och att de därför av nödvändighet låter
sina kvinnor kriga åt sig medan de själva härskar från bekvämligheten i tempelstäderna. Det finns
givetvis andra, än mer sensationella teorier, från att männen hålls hunsade och förslavade till att
de blivit uppätna av Torlins skräcködlor hela bunten.

Mbinguni, åtminstone kvinnorna, är högresta och atletiska med ljusbrun hy. De har darkenerfolkets
karaktäristiska fylliga läppar och breda näsor, men blå ögon och rakt hår som de sätter upp i
komplicerade uppsättningar i fjäderprydda bronskronor. De klär sig oftast bara i höftskynken, men
byter till sig purpurtyger av Darfana att bära vid festliga tillfällen, och deras mångfald av
guldsmycken är i sig imponerande. Ingen vet var Mbinguni får allt sitt guld ifrån, vilket
ytterligare bidragit till ryktena om Torlins rikedomar. I strid är Mbinguni bättre rustade än nästan
något annat darkenerfolk, med sköldar och lätta rustningar av brons och hudar och svärd och
kastspjut av stål.

Tosher De flesta tosher lever i primitiva stammar söder om Västlanden, men de är också den
dominerande folkgruppen i Eumo, där de alltid levt i de södra djunglerna. Ursprungligen var de
jägare och samlare, men i Eumo har många blivit boskapsskötare, bönder och gruvarbetare. Det finns
mycket som tyder på att tosherna är hela kontinentens ursprungliga mänskliga invånare, åtminstone
söder om öknarna - darkenerna tycks ha kommit från någon sydvästlig kontinent, och även Akpilos
urinvånare kom från haven. Såväl darkener som zhaner har ofta jagat undan tosher och tagit över
deras jaktmarker, och båda folkgrupperna har i stort en fördomsfull syn på tosherna, vilket skapat
mycket motsättningar i Eumo. Darkenerna ser tosherna som hämndlystna, illvilliga och fula, medan
zhanerna beskriver dem som primitiva, blodtörstiga och djuriskt lömska, och sällan ger dem ett
värdigt bemötande. Samtidigt har zhanerna alltid hyst någon slags skräckblandad respekt för
tosherna, varvid de mycket sällan tagits som slavar.

Tosher är småväxta, snabba och smidiga, och tycks helt och hållet sakna kroppsbehåring. De har mörk
hy, mörkt hår och nästan helt svarta ögon. Överkäkens hörntänder är så pass markerade att de kan
framstå som huggtänder. De toshiska stammarna är så många, små och spridda att det är omöjligt att
beskriva dem alla, men de två som har inflytande i Eumo bör nämnas här.

Asw'tala är Eumos största tosherstam, en lös gruppering av klaner som för en nomadiserande tillvaro
på slätterna nordväst om Sung. Enligt ryktena var de en gång gruvslavar i Akpilos, men gav sig ut
för att söka ett nytt liv på slätterna sedan detta rike gått under. Olikt de flesta andra
pastoralnomader i regionen är de inga framstående ryttare, utan föredrar att följa sina
boskapshjorder till fots, medan packningen helt sonika lastas på woyk-bufflar och slädar. För den
sakens skull är Asw'tala på inga sätt veka; även oaktat deras stora antal är de mästare på att gömma
sig i sina markers höga gräs och bombardera angripare med förgiftade bågpilar och kastspjut. Trots
detta åtnjuter Asw'tala inget vidare inflytande i Eumo, vilket gjort dem allt mer frustrerade genom
åren - såväl zhanerna som Aomefolket och deras Mbinguni-legosoldater är fortfarande mycket starkare
krafter i landet.

Asw'tala har alltid vetat bättre än några andra hur man blidkar Summags demoner, men på senare år
har dessa kunskaper kommit att omvandlas till en direkt religion. Under ledning av karismatiska
schamaner har man funnit nya sätt att besvärja demoner och förfadersandar och utvecklat en komplex
demonologisk tradition som av många utomstående betraktas som blasfemisk och olycksbådande. En
viktig sådan ledare är för närvarande den kvinnliga schamanen Mudami, som försöker få till stånd en
allians med Qulimanwe för att öka toshernas inflytande i regionen.

Asw'talas män bär sällan mer kläder än höftskynken och ibland tjocka mantlar av woykpäls till skydd
mot väder och vind, medan kvinnorna bär färgglada, mönstrade draperingar i bomull och ylle. Smycken
av ben och brons är populära, och märkliga amuletter och fetischer vars syfte inte ens Sungmunkarna
tycks förstå. Stammens medlemmar är något längre än tosher i allmänhet, men fortfarande givetvis
korta och klena i förhållande till darkenerna.

Qulimanwe är ett civiliserat toshersläkte som länge bebott Eumos bördigare områden mot Beludalen i
väster. De flesta lever som bönder vid skogens rand, men med tiden har många spritt sig åt sydöst
och nordöst, och försöjer sig på fiske, handel och boskapsskötsel. Åter andra har odlat jord i Belu,
och Qulimanwe har stort inflytande där eftersom de äger mycket jord, gruvor och annan egendom. De är
också kända för att de använder de väldiga draghârödlorna som riddjur och plogdragare.

Qulimanwe har en rik musikalisk tradition, men deras påverkan på Eumos kultur är liten jämfört med
darkenernas och zhanernas. Detta har inte hindrat dem från att skaffa sig viss respekt i Eumo,
speciellt som flera av dem blivit ganska rika. De klär sig gärna i luftiga, ljusa kläder av bomull,
och de flesta män bär den stora, eumoiska lengkniven, och inte bara som en statuspryl - i Eumo är
folk alltid redo att döda.

Tuulam bebor djunglerna utmed södra Urad-Them-floden, där inga andra människor lever. De är
förhållandevis primitiva jägare och samlare som helst håller sig för sig själva, men eftersom de
kontrollerar vägarna utmed floden har de ett litet mått av inflytande i Eumo. En fåtal av dem livnär
sig på handel, och jägare av detta folk återfinns ofta i Dhuk och Mido där de dyrt kan sälja
exotiska pälsar och andra saker från djurriket. Tuulam är de enda som någotsånär känner till
djunglerna, och kanske just därför finns det en aura av mystik kring dem. Som så många andra platser
i Västlanden sägs djunglerna vara hemsökta av osaliga andar från forna riken, och vet någon mer om
detta så är det Tuulam-folket.

Tuulam har mörk hy som de ofta målar i egendomliga mönster vars innebörd enbart de själva förstår. I
övrigt klär de sig på sin höjd i höftskynken. Ofta ger de ett något utmärglat intryck, med smala
lemmar och ansikten. De jagar med blåsrör och enkla bågar, men byter mycket gärna till sig dyrbara
knivar som de ser som statusföremål. Det sägs att Tuulam leds av ondskefulla häxdoktorer som utövar
ett hänsynslöst skräckvälde, men mycket lite är egentligen känt om dem – det är kanske, som så
mycket annat, bara ett grundlöst antagande av zhaniska resenärer med alldeles för mycket fantasi.
Den annars trovärdige Hazmar Murân har dock en mycket livfull anekdot om hur några toshiska
häxmästare tog honom till fånga under en flodfärd och försökte koka honom i en stor kittel, under
vilda tjut och munter dans.

Tauper ende begriper sig egentligen på Amdofolkets religion. De förefaller dock vörda himlen, vilken
är ack så påtaglig i de berg där de lever, och har i det funnit så pass mycket gemenskap med
Mhîmrätten att de båda kulturerna kunnat samexistera. Amdo tycks leva längre än Västlandens övriga
folk, dvärgarna och alverna givetvis undantagna, och deras äldste har ett uttryck som kallas ”Uppgå
i himlen”. När de känner döden nalkas går de helt enkelt ensamma ut i Loulans berg och återfinns
aldrig mera. Enstaka skelett som återfunnits på otillgängliga bergssidor skvallrar emellertid om vad
som verkligen händer.

Amdo är långa och gängliga jämfört med Västlandens övriga folk, ofta så smala att de tycks
utmärglade. Ett taupiskt folkslag lever än idag i Västlanden. Amdo, som de kallar sig, grundade
Loulanriket i Zius södra berg långt innan zhanerna kom dit och erövrade deras rike. Loulan bestod av
ensliga bosättningar på vindpinade högplatåer och bergssidor, men ändå lyckades tauperna bygga
magnifika städer och monument vars ruiner än idag kan skådas i det massiv som bär rikets namn.
Varför tauperna valde att bosätta sig på en så otillgänglig plats är okänt, men kanske var de
flyktingar från taupernas eget land norr om Blå havet, och ville av olika anledningar inte söka sig
till Ziu eller Akpilos. Fantastiska skildringar finns än idag av Loulan – det historiska verket
Im-zhia-wahâl, Zhias krönikor, berättar om onaturligt smäckra torn som sträckte sig hundratalet fot
upp i luften och terassodlingar som hölls vid liv med magi. Hur det nu än var erövrade zhanerna
Loulan efter hårda strider, och idag återstår bara en spillra av Amdofolket.

Amdo lever än idag i Loulanmassivet, och har alltid bevarat sin särart – äktenskap mellan zhaner och
tauper är mycket ovanliga. Tauperna bor i högt belägna gårdar och byar och livnär sig mestadels på
boskapsskötsel, framförallt får, hästar och yakar, men ett fåtal tycks fortfarande besitta de
märkliga kunskaperna att få saker att växa på så högt belägen mark – i Loulan odlas vissa växter som
inte växter någon annanstans i Mûhad. Likt deras grannar Zhizhia återfinns en del Amdo också i
Mûhads städer som magiker och lärda.

Ingen utomståDe har helt vit hud och deras ögon saknar iris. Håret är vanligtvis rakt och kolsvart
likt zhanernas, och männen bär gärna smala, flätade skägg. I städerna bär de oftast zhaniska kläder,
men i sina hemtrakter föredrar de sakaran, en rikt mönstrad poncho i ljusa färger. Till denna bärs
slitstarka byxor, skinnstövlar och olika sorters fantasifulla mössor – alltifrån en färgglad,
spetsig kreation till grova pälsmössor med öronlappar som påminner om östzhanernas.

Akpilos urinvånare Här och var i Västlanden återfinns ljushyade, högresta individer med röda ögon.
Kanske är de bara vanliga vanarer, men det går en myt om aborierna, det forna väldet Akpilos
urinvånare, och hur några av dem sökte sin tillflykt till en isolerad dal där de höll sig dolda för
omvärlden. Intressant nog är det oftast i Belu som dessa rödögda individer påträffas, men ingen
sakkunnig har hittils gjort något seriöst försök att ta kontakt med en och undersöka hur det
förhåller sig. Om aborierna var så mäktiga magiker som det sägs i sagorna är det kanske ändå bäst
att hålla sig borta?

Å andra sidan berättas i Belu också myterna om Silverdalen, ett paradis generationer av lycksökare
gått bet på. Det sägs vara en dold dal i Himmelsbergen där invånarna lever i överflöd av livets goda
och i harmoni med alla andar och demoner. Kanske ligger det ändå någon sanning i alla myter om
överlevarna från Akpilos? Frågar man de Sungmunkar som lever i avskildhet uppe i bergen svarar de
alltid i gåtor.

Box: ”Av alla folkslag väster om Tarkas är koshanerna de ädlaste och de med renast blod. Som
ättlingar till den store Tarim Världserövraren är vi ett folk av enastående elegans, intellekt och
konstnärlig begåvning. Till våra goda egenskaper hör flit och ihärdighet, tålamod, gudfruktighet,
vördnad för ålderdomen och föredömlig pli på kvinnor och slavar. Måhända kan man hos oss finna ett
visst lynne och en, förvisso berättigad, fåfänga. Till det yttre är vi välskapta, med utsökta
proportioner, klara ögon och renliga seder.

I kajikernas ådror flyter Tarims blod ännu någorlunda rent, och de besitter ett ädelt sinnelag,
skarpt intellekt och stor flit. Av deras fel är misstrogenhet, falskhet och lögnaktighet, stor
snålhet och vidskeplighet de mest framstående.

Zhizhia-folket är till det yttre långa och bleka, uppblandade med de bleksiktiga och misstrogna
Amdo. I intellektuellt hänseende är de förvisso ett rikt utrustat folk, fullt jämbördiga med de
högst begåvade av oss koshaner, men vad dåliga egenskaper beträffar är de svekfulla, intrigerande,
fega och ofruktsamma.

Liadj är en skam för vårt släkte. Inte bara är de hedningar och fiender till Gudahärskaren, utan
dessutom ett folk styrt av blodlystna och degenerade amazoner. Dessa kvinnor tror sig lämpade att
styra och föra krig som vore de män, och deras egna karlar blir mycket illa behandlade. Liadj är
stolta, men dekadenta och högmodiga.

Söder och väster om det väldiga Ressi lever otaliga folk med mörk hy och barbariska seder. Darfana
av darkenerfolket är högresta och mycket högfärdiga, snåla och fåfänga, medan Aome är lättjefyllda,
grovhuggna och har ett ringa utvecklat känsloliv. Izuba, Utuoke, Rizagaruke och Mbinguni brås på
Liadj och har mycket krigiska sedvänjor. De är våldsamma, hedonistiska och tämligen ointelligenta,
men ståtliga. Forianerna är svagsinta och förtappade, likt de flesta av sin ras förfallna till
lättja, men förvisso tämligen upplysta.

Men värst av alla främmande folk är tosherna. De är mycket korta och satta, förmodligen världens
fysiskt sett minst attraktiva ras, och är blodtörstiga, lömska och elaka. De styrs av illasinnade
häxmästare och har både människokött och fågel i sin kosthållning”.

\- Utdrag ur ”Västlandens folkstammar” av Sawâl Hazim ben Bayazid (4115-4189 e.M.)

ÖVRIGA FOLK

Västlandens befolkning utgörs inte bara av människor. Tiraker, dvärgar, misslor och alver har alla
kommit att på något sätt och vid någon tidpunkt bosätta sig i området – en del har levt där lika
länge som zhanerna. Och så finns det de som funnits där ännu längre, varelser vars namn och dåd
fallit i glömska i historiens dimmor. Eller? Kan det vara så att någon av de urgamla ännu dväljes
bortom människornas civilisation – eller mitt i den?

Alver Det är inte utan anledning som alverna kallar Västlanden för ”Yorumnaé hen’aiyla” - De ofrias
land. Nästan alla alver i området är slavar, antingen infödda eller förda hit i fångenskap. Zhanerna
har alltid sett alver som väldigt vackra, men det var först med plundringen av alvriket Yorum’an
savias under den första invasionen av Jargien som smaken för alviska slavar väcktes på allvar, och
de blev oerhört eftertraktade under kommande sekler. Tillgången var, och är, förstås mycket mindre
än efterfrågan, men trots det finns det alviska konkubinslavar i många rikemäns hem och vart och
vartannat furstehov, och de blir sakta men säkert flera. De oerhörda priser alviska slavar betingar
lockar allt fler slavjägare i Asharina att organisera regelrätta kidnappningar, och tillfångatagna
alver är inte längre en ovanlig syn på Mûhads slavmarknader.

En än mer tragisk sida av det hela är kanske halvalverna, de alver som fötts i Västlanden som barn
till alver och zhaniska fäder. Halvalver är förmodligen vanligare här än någon annanstans i Mundana,
och deras mörka hår och olivfärgade hy tenderar att alienera dem från resten av alversläktet om de
någonsin lämnar Västlanden. Då de flesta av dem förblir slavar likt sina mödrar är det förstås
ovanligt.

Könsrepresentationen bland Västlandens alver är skev, då efterfrågan är överlägset störst på
kvinnliga alvslavar. De många halvalver som föds har jämnat ut det hela med tiden, men det går
fortfarande minst två kvinnliga alver på en manlig.

De få fria alverna i Västlanden är företrädelsevis handelsmän av pyarstammen. Det finns några
pyarfamiljer i Mûhad sedan lång tid tillbaka, och ytterligare någon i Jaccumta i Momolan, men
ingendera har något större inflytande. Sedan finns en del alvslavar som blivit frigivna,
företrädelsevis halvalver med zhaniska fäder, men ett fåtal har förstås lyckats vinna sin frihet på
något sätt – eller helt sonika rymt.

Kiriya är den överlägset vanligaste stammen, då de anses fridsamma och behagfulla och tillgången är
störst. Thism är kända för att vara mycket bråkiga och svårtuktade men väldigt vackra, och är trots
allt inte helt ovanliga – några är ättlingar till krigsfångar som fördes till Mûhad efter den första
invasionen av Jargien. Pyar, med sina mer människolika drag, är inte lika populära men ändå
vanligare än thism eftersom de är lättare att få tag i. Sanari-, léaram- och henéaalver är däremot
en väldigt sällsynt syn, men ett fåtal har tagits som slavar och någon enstaka vistas kanske i
Västlanden av andra anledningar. Sanari lär ha haft ett visst, hemlighetsfullt, samröre med Edron
och Mûhads trollkarlsorden, till exempel – det sägs rentav att den store magikern Verashim var son
till en sanarialv.

Dvärgar Flera dvärgklaner har någon gång koloniserat Västlanden, företrädelsevis dock väldigt lång
tillbaka i historien. Såväl Roghans som Samars kolonisationsförsök avbröts tidigt, medan
Drezindvärgarna grundade ett mäktigt fäste som ödelades i en fruktansvärd eldsvåda. Exakt när det
inträffade är omtvistat, men Drezin omnämns i mûhadinska krönikor fram till tiden för Momolans
tillblivelse. Zolod är de enda dvärgar som egentligen bitit sig kvar, och har ett gediget fäste,
Zolod-renk-Elall, och flera mindre bosättningar i Loulanmassivet. För att vara dvärgar har de fört
en ganska expansionistisk politik, och kontrollerar stora delar av handelsvägarna utmed
Elall-bäckenet. Med 60 000 invånare i själva fästet och åtskilliga tusental bosatta i Mûhad har de
stort inflytande i Västlanden – praktiskt taget lika stort som hela Eumo som nation. Lyrakh,
Zolod-renk-Elalls kung, är inbjuden till var och varannan hovfest i Mûhad och Eumo, och åtskilliga
nomadstammar betalar tribut till zoloddvärgarna. De som inte lever i dvärgfästet med omnejd livnär
sig i regel som handelsmän, bankirer (somliga skulle säga ockrare) och hantverkare – speciellt
eftertraktade är de som byggmästare och arkitekter. I Alkarzan och Jen finns hela stadsdelar med
enbart dvärgisk befolkning.

Zoloddvärgarnas relationer med Momolan är inte fullt så goda, mycket på grund av konflikter om
Elallbäckenet. En del spänningar kommer sig också av det inflytande zoloddvärgarnas arvfiender
tirakerna åtnjuter i Momolan, även om kung Lyrakhs folk är relativt sekulära på den punkten.

Tiraker Den södra kontinenten verkar inte ursprungligen ha haft några tirakiska invånare, men många
tiraker tycks ha kommit hit i en stor folkvandring nångång i förhistorien. Ättlingar till dessa
utgör idag en stor population av Marnakhtiraker i Momolan, medan åtskilliga Bazirk har slagit sig
ned där först på sistone. Liadj-folket i inlandet och nordöst förde förr många krig mot Marnakh på
sydvästkusten, men efter att Momolan bildats lyckades man komma överens, mycket tack vare liknande
värderingar, och tirakbefolkade områden inlemmades i den zhaniska statsbildningen. Liadj är alltjämt
rikets härskande klass, men tirakerna bemöts med stor respekt, och det finns flera förmögna
tirakätter som åtnjuter stort inflytande. Marnakh har traditionellt verkat som sjömän, fiskare,
krigare, handelsmän och smeder, och speciellt på de två senare områdena har de stort anseende.
Likaså Bazirk har uppvisat ett par framstående hantverkare – framförallt Reza av Gûro, kanske den
främsta tirakiska smeden någonsin. I övrigt är Bazirk inte lika väl ansedda, då de bedriven en del
skumraskaffärer och piratverksamhet, men relationerna med momolanerna blir sakta men säkert bättre i
takt med att Bazirktirakerna etablerar sig i landet.

I Mûhad hyser man egentligen inga större fördomar om tiraker (annat än att de är brutala och medfött
kriminella) och de kan röra sig i landet utan större problem, men tirakiska slavar är relativt
vanliga, och tämligen eftertraktade. Deras styrka och uthållighet gör dem mycket populära som
arbetskraft vid byggprojekt av olika slag, och det finns en liten sadistisk tradition att förse
alviska konkubiner med tirakiska vakter. Mest anmärkningsvärda är dock trukheunuckerna. Vid någon
punkt kom dekadenta zhaniska rikemän på att en trukh som kastreras i barndomen växer till enorm
storlek i vuxen ålder, och speciellt i Alkarzan blev det en statusgrej att hålla sig med jättelika,
osedvanligt fridsamma trukher som hovtjänare. Traditionen lever kvar än idag, och trukherna har fått
mer och mer inflytande i takt med att de givits mer intellektuella sysselsättningar. Det är inte
helt ovanligt att trukher fungerar som slavdrivare, köksmästare, bokhållare, hovmästare och
tillochmed rådgivare i mûhadinska furstehem.

Fria tiraker i Mûhad försörjer sig ofta som livvakter, daglönare och grovarbetare. Belus
guldgrävardal har lockat en del tirakiska lycksökare, men i övrigt återfinns inga tiraker väster om
Ressiöknen.

Misslor Zhanernas förkärlek för exotiska slavar är välkänd, och det finns säkerligen enstaka misslor
som slavar i några rikemäns hem, men överlag är misslor en extremt sällsynt syn i Västlanden. Det
enda undantaget utgör ett par familjer som slagit sig ned i Xîu och Quir-iktan norr om Tabîmbergen,
varav Dahlsippa är den mest kända – och överlägset rikaste. Misslorna bedriver jordbruk i största
allmänhet, men har gjort sig vida kända som ölbryggare. En del misslor tjänar som tjänstefolk och
underhållare vid kefalens av Xîu hov, och har i gengäld hans beskydd i hela riket. Misslorna ses av
koshanerna som gulliga, snälla och relativt menlösa, om än något konspiratoriska (lustigt nog),
medan zhizhia-folket hyser djup misstro till dem av någon anledning. De hemlighetsfulla zhizhia
håller ganska tyst om sina motiv, och Mûhads lika hemlighetsfulla misslefamiljer bemöter dem med
oskyldigt naiva blickar.

Kamorfer Ödlefolket kamorferna påstår sig vara Västlandens äldsta invånare. Öknarnas och
människornas spridning har drivit dem västerut undan för undan, och exakt var de nu håller till
tycks ingen riktigt veta. Mûhadinska upptäcktsresande har talat om magnifika boningar under
vidsträckta träskmarker utmed Urad-Them-flodens nedre lopp, men många av återgivningarna tycks lika
fantasifulla som de om amdofolkets Loulanrike. Att en hel del kamorfer tycks röra sig i de sydliga
djunglerna kring Mido och Dhuk är dock ett faktum, och tillochmed tuulamfolket tycks hysa en smula
rädsla för dem. Kamorferna har fantastisk lungkapacitet och förmågan att ändra färg efter
omgivningen, och är mästare på att simma, dyka och gömma sig i tät vegetation. De sägs leva i
årtusenden och vara oerhört skickliga magiker såväl som krigare. Mûhadinska lärda påstår att de
dyrkar en urkraft kallad ’Xiǎ’, som representerar hela världens magiflöde, och ständigt strävar
efter att upprätthålla magisk balans och harmoni. De verkar också ha något gemensamt med
Sungmunkarna, i ett vördande av enkelhet och renhet. I övrigt är mycket lite känt om de
hemlighetsfulla kameleontmännen.

Emellertid har kamorferna på sistone alltmer blandat sig i mänskliga förehavanden. Ett par kamorfer
verkar som stigfinnare, legoknektar och handelsmän i Dhuk, och det ryktas finnas några kamorfer
bland de mûhadinska Nattdräparna. Det händer att kamorfer ses på gatorna i Mûhads städer, vad än
deras ärenden där nu kan vara, och kefal Salodan av Kaal har sedan många år tillbaka en kamorf,
Thantetmes, som högste rådgivare. Om kamorferna har någon slags mystisk agenda, eller bara har
tröttnat på att leva i skymundan kan blott tiden utvisa, men säkert är att de ses med både misstro
och fruktan överallt i Västlanden. Deras egendomliga kunskaper och magiska talanger är dock
försonande drag som väcker stor nyfikenhet och viss beundran, inte minst hos den mûhadinska
Verashimorden.