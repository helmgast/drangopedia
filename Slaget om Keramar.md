---
created_at: '2011-02-27T04:45:21Z'
id: Slaget om Keramar
links:
  category:
  - Historiska händelser
  - Väpnade konflikter
  mention:
  - Arlon
  - Arog
  - Dann Casen
  - Demetrioc av Povus
  - Första Snön
  - Jolander
  - Keramar
  - Maldorac
  - Malkom Trevena
  - Marak
  - Mardar Casen
  - Mianni Erstain
  - Nicoz Mehzinor
  - Raugesfloden
  - Romontagius Salvanis
  - Valdemar Trevena
  - Zenos Inakim
  - Zonar hus Vandor
title: Slaget om Keramar
---

Slaget om Keramar stod vid den drunokiska byn [med samma namn] den 27:e juli 2967 e.D. Drunokiska
riddare och husarer under hertigarna [Zenos Inakim] och [Nicoz Mehzinor] hade förföljt de okända
jargiska kavallerister som några dagar tidigare attackerat torneringen i [Arlon], ledda av
avfällingen [Valdemar Trevena]. Efter ett antal skärsmytslingar i skogarna i sydvästra Drunok hade
merparten av den drunokiska hären skingrats, och vägen till säkerheten i Jargien låg öppen för
fienden, så när som på det viktiga vadstället vid Keramar. Nicoz Mehzinor och Zenos Inakim hade
lyckats retirera till den lätt befästa byn, men endast med ett fåtal riddare och knektar samt tolv
Roghandvärgiska krigare som hörsammat Nicoz nödrop. Valdemar Trevena anlände med en stor styrka och
valde, stärkt av sin långa historia av segrar, att frontalangripa byn för att bemäktiga sig
vadstället. De drunokiska försvararna hade, med tidigare massakrer från Valdemars sida i åminnelse,
lyckats mobilisera ett femtiotal av byborna på sin sida, medan kvinnor och barn evakuerades över
floden, och förberedde sig på ett desperat försvar.

Hertig Zenos evakuerades strax innan slaget, sedan tidigare sårad av ett jargiskt armborst, och
striden kom därför essentiellt att stå mellan Nicoz, en beryktad hjälte och svärdssvingare, och
Valdemar, mer beryktad som strateg. Valdemar nöjde sig inte med sina styrkors övertag i kvalitét,
utan koordinerade simultant angrepp från olika håll, avancemang till fots och till häst, armborsteld
och en distraktion i form av civila fångar som drevs framför hans linjer med magiska
sprängladdningar i händerna, men den snabba segern uteblev. Försvararna slogs desperat och tappert
och utan uppehåll, Roghandvärgarna stod emot en kavallerichock mot porten i byns jordvall, och
skickliga bågskyttar på hustak och i ett utkikstorn bromsade anfallarnas momentum, även sedan
Valdemars riddare väl trängt igenom porten och vällt in på torget innanför. Striden urartade i en
blodig ömsesidig massaker, där namnkunniga kämpar på bägge sidor stupade, och döda och döende låg
strödda över bygatorna. Valdemar Trevena ska till sist ha lagt sin eftertänksamhet åt sidan för att
rusa på en utmattad och sargad Nicoz, vilket resulterade i en envig som nätt och jämnt vanns av den
senare. Valdemar stupade med en falisk dolk i halsen, men segern hade ändå varit hans i hävderna, om
inte [Mardar Casen] av Herishem hade anlänt med förstärkningar till försvararna. Dessa föll de
återstående jargierna i ryggen innan de hunnit nedgöra det sista, utmattade motståndet, och under
ledning av sir [Demetrioc av Povus] tog de jargiska ryttarna till oordnad reträtt nedströms längs
[Raugesfloden].

Slaget skulle senare användas som slagträ i debatten om huruvida jävlar anamma och mannamod ibland
kan överträffa övertag i träning, utrustning och resurser, men på kort sikt tjänade det bara till
att ge ytterligare ära åt de få som överlevde det. Bland dessa märktes, utöver Nicoz Mehzinor själv,
hjälteriddaren sir [Maldorac], sir [Romontagius Salvanis], sir [Jolander], sir [Arog], lady [Dann
Casen], arméspejaren [Första Snön], väpnaren [Mianni Erstain] och hussaren [Marak]. Främst av de
stupade var antagligen, på försvararnas sida, [Zonar hus Vandor], en beryktad löjtnant i
Kraalen-renk-Roghans här.

Lösa rapporter gör gällande att folk såg spöket av [Malkom Trevena] när striden rasade som värst,
kämpande på försvararnas sida mot sin förrädiske son. Om detta verkligen hände tycks ingen riktigt
kunna svara på.

  [med samma namn]: Keramar
  [Zenos Inakim]: Zenos_Inakim
  [Nicoz Mehzinor]: Nicoz_Mehzinor
  [Arlon]: Arlon
  [Valdemar Trevena]: Valdemar_Trevena
  [Mardar Casen]: Mardar_Casen
  [Demetrioc av Povus]: Demetrioc_av_Povus
  [Raugesfloden]: Raugesfloden
  [Maldorac]: Maldorac
  [Romontagius Salvanis]: Romontagius_Salvanis
  [Jolander]: Jolander
  [Arog]: Arog
  [Dann Casen]: Dann_Casen
  [Första Snön]: Första_Snön
  [Mianni Erstain]: Mianni_Erstain
  [Marak]: Marak
  [Zonar hus Vandor]: Zonar_hus_Vandor
  [Malkom Trevena]: Malkom_Trevena