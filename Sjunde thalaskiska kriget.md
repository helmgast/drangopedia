---
author: Ymir
created_at: '2014-01-15T20:01:30Z'
id: Sjunde thalaskiska kriget
links:
  category:
  - Militära konflikter
  - 'Rhung-Alari'
  mention:
  - Aladene
  - Aliana
  - 'An-Thalamur'
  - Andra flottan
  - Ard righ
  - Belägringen av Calnia
  - Brelsest
  - Caer Kimon
  - Caer Negaidh
  - Calnia
  - Cirefalierna
  - Colonan
  - Conjungiterna
  - Consaber
  - Constantin XIV
  - Cretén
  - Davor Khavos
  - Dibukkult
  - Dubaral
  - Dunbaton
  - Dunreith
  - Ebréan
  - Erefan Daversin
  - Felosi
  - Fiorina
  - Firina
  - Flygdragonerna
  - Första flottan
  - Grikentulw
  - Hesne
  - 'Im-Berefel Ra''drach Do Kampa'
  - Inalea Elisari
  - Inalea thal Astran
  - Intouk
  - 'Kholon-renk-Ghor-Drezin'
  - Khrun klan Drezin hus Vartakh
  - Kidar av Sinistra
  - Kymnenos Cleon thal Victaron
  - Lastrisagira
  - Legio Colonan
  - Ludich Targaton
  - Margon Ulthari
  - Morollan Elisari
  - Nagor Cretén
  - Nensema
  - Olanden
  - Omeyocantli
  - Pereine
  - Rafali
  - Rakhori
  - Regentförsamlingen
  - Reubin Xirhamir Jesbin
  - 'Rhiannon síol Leath-Shúile'
  - 'Rhung-Alari'
  - Rien Wildaran
  - Rimon
  - Rinyaskogen
  - Salston Tor
  - Sanguis thal Qatada
  - Sankt Faulks Riddarorden
  - Seredan
  - Shangi thal Dubaral
  - Sinistra
  - Slaget om Balonskogen
  - Slaget om Celeniskogen
  - Slaget om Danasundet
  - Slaget om Sara
  - Slaget om Tvillingtornen
  - Slaget om Yanginor
  - Slaget vid Dunreigh
  - Stora Arkipelagen
  - Takhim Radomir Khala
  - Takhim Zelon
  - Thakalatribunalerna
  - Thalamur
  - Thoyagon
  - Tokon
  - Uriens
  - Urma Bréann
  - Varglyan
  - Vholsaka
  - Vitala Rommer
  - Vrakthara
  - Yanginor
  - Zaral Zargon
  - Åskhorden
title: Sjunde thalaskiska kriget
---

Det sjunde thalaskiska kriget, även känt som Sjätte förmörkelsekriget och för eftervärlden som det
Sista coloniska kriget, var en väldig och extremt destruktiv konflikt i [Rhung-Alari], med start i
[Thalamurs] invasion av [Colonan] i december 2973 e.D. Efter denna invasion gick kriget i stå, och
för en tid verkade det ta slut där, men två år senare inledde Thalamur en massiv invasion av
[Consaber], med inledningsvis spektakulär framgång. Detta blev början på ett decennium av krig och
katastrofer, som för alltid skulle förändra [Rhung-Alaris][Rhung-Alari] historia.

2973/1518 
---------

I december gör halaskiska härar under [Takhim Zelon] och [Davor Khavos] en blixtoffensiv in i
Colonan och ockuperar allt land fram till gränsfloden mot Consaber, där kriget snart når ett
stillestånd efter en sabrisk motattack ledd av [Margon Ulthari]. Många väntar sig ett motangrepp
från Colonans administrat i [Kholon-renk-Ghor-Drezin], men fästet ligger kusligt tyst och stilla,
belägrat av en alltför liten thalaskisk armé. Omsider börjar rykten gå att magikrat [Reubin Xirhamir
Jesbin] genomfört någon kuslig ritual som slagit ut eller allvarligt sargat dvärgfästet inifrån, och
det sägs också att [Rakhori] förgiftat fästets grundvatten med [Vholsaka]-mineralen. Sanningen låter
vänta på sig.

2974/1519 
---------

Norra Colonan har blivit en plantskola för oroligheter, där lokala rebellstyrkor bjuder hårt
motstånd mot thalaskerna. Magikrat Jesbin går in för att krossa dessa med hänsynslös brutalitet, men
en stor rebellgrupp har ansamlats utom hans räckhåll i ruinstaden [Yanginor] högt uppe i
Kholonbergen, ledda av [Rhiannon síol Leath-Shúile], änkan till Tokons mördade [Ard righ]. Det
framkommer med tiden att Colonans admnistrat, [Khrun klan Drezin hus Vartakh] har sällat sig till
dessa rebeller med en mindre skara av följeslagare, och att något fruktansvärt således måste ha
drabbat dvärgarna i Kholon-renk-Ghor-Drezin. Under året mördas magikrat [Sanguis thal Qatada] under
ett besök i Colonan; det blir aldrig helt klart om rebellerna låg bakom, men det tycks troligt då
den skyldiga sägs vara en [halvdemon] i maskopi med Rhiannon och hennes chefsstrateg, [Kymnenos
Cleon thal Victaron].

2975/1520 
---------

Den sabriska flottan har vunnit flera mindre sjöslag, och sabriska räder har blivit en nagel i ögat
på Thalamur, vars krigsmaskineri emellertid inte rubbats nämnvärt. [Pereine] har blivit förstärkt av
sabriska legoknektar och korsriddare, och ingen thalaskisk invasion av området tycks förestående.
Istället sker på hösten en massiv invasion av norra [Urma Bréann], ledd av Davor Khavos, och
magikraterna Jesbin och [Shangi thal Dubaral]. Thalamur har ägnat mer än ett år åt förberedelser och
rekognosering, och använder skickligt terrängen för att undvika avgörande fältslag där Consabers
kavalleri kunnat få överhanden. Sent på året vinner Thalamur en avgörande seger utanför [Salston
Tor], som stormas av överväldigande truppstyrkor. Baronessan [Rafali] avrättas brutalt av
thalaskerna.

[Cirefaliska] kapare har under tiden börjat härja Consabers kust och havsförbindelser, anställda av
thalaskerna.

Rhiannons rebellarmé har nått spektakulära framgångar, och med hjälp av draken [Omeyocantli] vunnit
[ett fältslag] som lämnat thalaskernas linjer i norr vidöppna. Stärkta av denna seger tågar
rebellerna söderut i syfte att korsa [Rinyaskogen] och hjälpa sabrierna att hejda den thalaskiska
offensiven mot [Uriens].

Efter att ha plundrat Salston Tor på allt av värde lämnar thalaskerna en mindre garnison i staden,
och delar sedan upp sin väldiga armé i två; huvudstyrkan rör sig söderut mot [Firina] och Uriens
medan tre [vraktharer] under Takhim Zelon tågar österut för att ta itu med [Seredan]. Denna här går
sedermera ned sig i ett segt ställningskrig mot Seredans försvarare, som hjälpta av miliser från
[Tokon] dragit sig tillbaka till ensliga borgar i bergen och skogarna och nöter ned thalaskerna
genom strategiska räder.

Huvudarmén, ledd av [Takhim Radomir Khala] har mer framgång; Firina underkuvas nästan omedelbart med
hjälp av [Thakalatribunalernas] magi och en falisk flotta under [Zaral Zargon], varefter bara borgen
[Caer Kimon] är i vägen för en forcerad marsch mot Uriens. Magikraterna låter framgångsrikt storma
borgen med överväldigande kraft, och deras armé kan tåga vidare innan snön blivit alltför djup.
Greven av Uriens, [Nagor Cretén], har i [Cretén] samlat en stor armé för att genskjuta thalaskerna
innan de når fram, men tilltagande snöoväder får honom att ångra sig, och avvakta. Markisen av
Uriens, [Rien Wildaran], är övertygad om att Uriens och Cretén tillsammans kan hålla stånd, så som
de alltid gjort, och när thalaskerna inleder belägringen av hans stad är han full av tillförsikt,
övertygad om att hjälp kommer att anlända till våren.

Första hälften av 2976/1521 
---------------------------

Nagor Creténs armé härjas av sjukdomar, extrem kyla, och mystiska lönnmord och epidemier av
vansinne; alla tror att thalaskisk magi är inblandad. Man skickar efter ett stort antal magiker från
[Legio Colonan], men när dessa väl anländer och kan kontra mycket av Thakalatribunalernas
förbannelser är Creténs armé försvagad och moralen mycket dålig. När generalerna i februari får höra
att en stor thalaskisk styrka avdelats från Uriens och tågar söderut väljer de att förflytta sig
norrut, och angripa thalaskerna om de försöker korsa Uria-floden. Snöfallen har lättat och
[Flygdragonernas] luftspaning gör stor nytta för de sabriska fältherrarna, men Davor Khavos, som
leder den thalaskiska hären, blir likfullt snart varse den sabriska truppförflyttningen, och
istället för att försöka korsa Uria leder han sin armé österut längst floden, i syfte att korsa den
långt uppströms där man kan vada över.

Consabers fältherrar står nu inför ett strategiskt vägval; ska de försöka häva belägringen av
Uriens, eller jaga efter Davor Khavos? Nagor Cretén är övertygad om att Cretén och borgen [Dunbaton]
kan binda upp Khavos armé, och att den frusna och sargade sabriska hären borde anfalla thalaskerna
vid Uriens, som antagligen också är åtgångna av vintern. Om man lyckades med detta hade man sedan
kunnat omringa Khavos och avvakta förstärkningar från södern. Men kungen, [Constantin XIV], är
övertygad om Uriens styrka och vill inte tillåta thalaskerna att korsa Uriafloden. Kungens
ståndpunkt får stöd av många, och Nagor Cretén ger med sig, vilket måhända är hans karriärs största
misstag. Hans sabriska här, med tusentals riddare och knektar, vänder österut efter Davor Khavos fem
[vraktharer], i en lång katt och råtta-lek kännetecknad av hårt väder, enorma vedermödor och
komplicerade kavalleriräder från båda sidor. Denna period kommer bli flitigt studerad av strateger i
senare eror, då den allmänt anses vara en kamp mellan titaner, mellan de åldrade fältherrarna Nagor
Creténs och Davor Khavos strategiska genier på höjden av deras erfarenhet. Men Khavos går segrande
ur den, när han strax efter snösmältningen lyckas tvinga sabrierna till fältslag under ett ihållande
regn som berövar dem deras talrika och fruktade långbågar. [Slaget vid Dunreigh] är ett förkrossande
nederlag för sabrierna, trots att de utmattade thalaskiska soldaterna misslyckas med att förfölja
och nedgöra hela deras här, och resten av mars månad blir en kaotisk plundring av landsbygden och
jakt på spridda grupper av sabriska krigare, medan Dunbaton belägras. I övertygelse om att Consaber
inte kommer kunna uppbåda en ny armé inom några månder tar Khavos tillfället i akt, och skickar ett
regemente förbi Creténs mäktiga försvarsverk, i syfte att erövra borgen [Rimon] på vägen söderut och
därigenom skära av Creténs viktigaste försörjningslinjer.

Trots två stora nederlag har Consaber dock inte helt förlorat intiativet; de thalaskiska styrkor är
utspridda, våren har kommit med varmare väder, och runt [Aliana] har konungen själv börjat uppbåda
en stor här i avsikt att undsätta Uriens. Men sedan följer fler distraktioner och bakslag; Rhiannons
rebellarmé försvinner spårlöst i Rinyaskogen, och plötsligt faller Uriens, som troddes kapabelt att
hålla stånd i många månader till. Exakt vad som hände blir inte klarlagt, men thalaskerna verkar ha
lyckats underminera murarna och infiltrera staden med agenter som sprider ut sjukdomar och
propaganda, och sent i mars faller staden för en stormning. Erövringens efterspel blir avsevärt
mindre blodigt än den brutala plundringen av Salston Tor, för vilken magikrat Jesbin ofta fått
skulden; vid Uriens lägger Shangi thal Dubaral band på armén, väl medveten om att staden är en
viktig resurs som måste utnyttjas, och även om ett antal dissidenter pålspetsas på murarna blir inte
ens Daakkyrkorna plundrade. Likfullt är Uriens fall ett fruktansvärt slag mot den sabriska moralen,
och den thalaskiska armén är snart redo att marschera vidare söderut, där grevskapets landsbygd
plundras grundligt och Rakhori och Jesbin går hårt fram för att statuera exempel. Cretén är nu
inringat, och neutraliserat som hot.

Som om det inte vore nog med bakslag för sabrierna inkommer i april rapporter att Thalamurs flotta
seglar, stödd av Zaral Zargons skepp, mot Danbréann. Consabers åldrade sjöherre [Ludich Targaton]
samlat snabbt [Första flottan] att stoppa den thalaskiska invasionen, men de thalaskiska skeppen
medför självaste [Im-Berefel Ra'drach Do Kampa], den kanske mäktigaste magikern i Rhung-Alari, och
med hans magi, elementarer och ferfaker tvingar man, trots stora förluster, den sabriska flottan
till reträtt i [Slaget om Danasundet]. Thalaskiska truppstyrkor landsätts i [Nensema], där
Im-Berefel omedelbart påbörjar skapandet av en portal till Thalamurs fastland, genom vilken enorma
truppstyrkor ska föras över havet till Danbréann. Consaber befinner sig nu i dödlig fara, och kämpar
desperat men framgångsrikt för att återta Nensema. Im-Berefel och hans flotta tvingas återvända till
[An-Thalamur], jagade av Consabers [Andra flotta], och trots att strategin, om den lyckats, hade
kunnat avgöra kriget för Thalamur blir hela affären extremt kontroversiell i magikratin. Det visar
sig att Im-Berefel inte hade konsulterat tillräckligt många av de andra magikraterna innan han
förslösade en stor del av landets flottkapacitet på projektet, och många ifrågasätter även
genomförbarheten i att öppna själva portalen, och hur mycket trupper som egentligen var redo att
storma in genom den; det viskas att allt var en skenmanöver för att Im-Berefel i själva verket
skulle kunna infiltrer Danbréann med horder av agenter, och lägga beslag på en [Conjungit]. Vad
sanningen än var så har räden, åtminstone vad det verkar, varit ett bakslag för Thalamur, som
förlorar flera av sina största fartyg och blir fundamentalt oförmöget att hota Consaber på havet,
och därmed erövra Danbréann. Men Zaral Zargons flotta är fortfarande slagkraftig, och han är en
oroande joker i leken vars agenda ingen vid det här stadiet riktigt tycks ha någon insikt i.

Andra hälften av 2976/1521 
--------------------------

Consabers Andra flotta under amiral [Morollan Elisari] har till sist framgångsrikt etablerat en
flottblockad runt ön [Dubaral], där An-Thalamur ligger. Blockaden leder till varubrist och viss
orolighet i Thalamurs huvudstad, men tack vare nattliga smuggeloperationer och portaler till det
närbelägna fastlandet blir blockaden på det hela taget verkningslös.

I juni lider Thalamurs nordliga styrkor en påtaglig förlust i [Slaget om Balonskogen], och den
otursförföljde Takhim Zelons överlevande trupper tvingas dra sig tillbaka till sina befästningar i
[Ebréan] och Salston Tor. Margon Ulthari och [Sankt Faulksriddarna] har för stunden fritt spelrum i
Nantien och Seredan, vilket skadar Thalamurs redan ansträngda försörjningslinjer. Läget i det
ockuperade Colonan blir samtidigt allt oroligare, trots att Rhiannons rebeller tycks ha gått upp i
rök.

I söder faller Rimon med flera befästningsverk runt Cretén, och thalaskerna tågar söderut uppdelade
i två stora arméer; målet är att erövra [Grikentulw] och ringa in den sabriska kungliga hären i
Aliana, men thalaskerna tvingas sprida ut sig för att plundra och sabriernas härstyrkor växer,
samtidigt som Nagor Cretén samlat ihop resterna av sin armé nära [Calnia]. Sommaren blir ett gytter
av strategiska manövrar och skärsmytslingar. Den enda särskilt avgörande striden är [Slaget om
Celeniskogen], där Thalamur förlorar många ferfaker, vilket ger Consabers drakryttare mer spelrum.
Då krigslyckan hotar att vända men sabrierna för tillfället är på defensiven väljer de thalaskiska
generalerna att avdela två bataljoner norrut igen för att stärka styrkorna vid Uriens och Cretén och
hjälpa Takhim Zelon att driva tillbaka Margon Ulthari.

På hösten vänder krigslyckan för sabrierna i norr, då thalaskiska förstärkningar strömmat till från
norr och söder, inkluderat otäckt förvridna, närmast övermänskliga chocksoldater som magikrat Jesbin
och hans tribunal tycks ha frambringat med esoterisk alkemi och oheliga riter. Jesbin tar
personligen kommandot i Nantien, och Margon Ultharis trupper drivs på flykt till en serie
svårtillgängliga borgar i Balonskogen och Kholonbergen, varav den främsta är den så kallade
[Varglyan]. Tokon har ännu inte lyckats fullborda uppbådandet av sina klaner, och Jesbin planerar en
offensiv för att ta itu med de ettriga Sankt Faulksriddarnas fäste utanför [Dunreith], men oroande
nyheter från fjärran östern får honom att avvakta, och istället fortifiera positionerna i Nantien.

I söder tågar thalaskerna slutligen mot Aliana, men Consabers kungliga här undviker strid och drar
sig tillbaka till [Brelsest], hela tiden förstärkt av inkommande manskap från Danbréann och rentav
[Stora Arkipelagen]. I ett mindre sjöslag mot Zaral Zargons kapare såras Consabers storamiral
Ludich, och måste evakueras till Calnia. Det verkar nu allt mer som att inte bara thalaskerna utan
även cirefalierna använder sig av någon sorts mörk magi för att jämna ut oddsen i skeppsstriderna,
och berättelserna om det från början ganska obetydliga [Slaget om Tvillingtornen] blir snart
omsusade av legender och slaget uppförstorat till en episk batalj värdig den åldrade amiral Ludichs
sista strid. Snart höjs många röster för att man borde återkalla Morollan Elisari från Thala-havet
och skicka ut båda flottorna för att en gång för alla jaga ned och tillintetgöra Zaral Zargon och
hans skepp. Dessa röster får än mer gehör efter att Zargons skepp, med hjälp av lejda tirakiska
kapare, bistått thalaskerna i ett massivt angrepp på Aliana. Shangi thal Dubaral och arméchefen
Takhim Khala vill befästa sina positioner innan vintern, och bedömer att ett tillräckligt
överväldigande angrepp borde få Aliana att falla. Men sabriske kungen har stationerat några av sina
bästa trupper i staden, som försvaras med oväntad frenesi, och det thalaskiska angreppet måste
avbrytas innan förlusterna blir för stora, och innan den kungliga hären faller en i ryggen. Den
oväntade motgången blir ett svårt slag för de thalaskiska soldaternas moral, trots att Zaral Zargon
på något vis lyckas erövra [Sinistra], Alianas slott beläget på en stadsbebyggd, välförsvarad ö ute
i hamnen. Sinistras lilla hamn blir en perfekt övervintringsplats för Zargon och hans flotta, och
under vintern ryktas om otroliga skändligheter begångna mot slottets invånare; greve [Kidar av
Sinistra] själv sägs försmäkta i en oubliette, djupt ner i källarhålornas mörker. I staden råder
sedan ett spänt lugn, då alla vet att fienden finns precis utom räckhåll i slottet på andra sidan
hamnbassängen. Men vintern blir hård, och trots att den thalaskiska armén begett sig hädan uppstår
snart oroligheter, då staden är proppfull av soldater utan tillräckligt med mat, förlustelser och
värme.

Efter det misslyckade angreppet mot Aliana tar thalaskerna det oväntade beslutet att *inte* belägra
staden; kanske räknar de med att cirefaliernas och de tirakiska kaparnas närvaro ska vara
tillräckligt hotfull för att hålla staden i schack? Istället övertygar Davor Khavos de andra
generalerna om en strategi som egentligen går ut på att uppfylla hans livs dröm; han tänker avleda
en mindre men fortfarande respektingivande härstyrka, och sätta press på sabrierna genom att tåga
mot Calnia, juvelen i Consabers krona. På så vis hoppas han kunna tvinga Nagor Cretén och kung
Constantin till ett avgörande fältslag, där hans styrkor fort kan bli förstärkta av den thalaskiska
arméns huvudstyrka och en gång för alla avgöra kriget. Planen är god, men går inte helt som han
tänkt sig; Thalamurs huvudstyrka och kungens här försöker utmanövrera varandra, och Khavos tio
regementen står ensamma mot Nagor Creténs här i [Slaget om Sara]. Både terrängen och vädret är till
sabriernas fördel, och thalaskernas vänsterflank bryter samman totalt mot deras tunga kavalleri;
meningarna går i sär om vad som sedan vände striden. Somliga menar att de vandöda horder thalaskiska
nekromantiker ägnat hela sommaren åt att skapa av bondebefolkningens lik blev en orädd köttsköld som
bromsade den sabriska anstormningen, andra att samma vandöda skrämde slag på det sabriska
milisinfanteriet och fick deras linjer att kollapsa. Ytterligare andra menar att varken magiker
eller vandöda spelade någon avgörande roll, utan att det lätta thalaskiska kavalleriet lyckades
omringa Consabers bågskyttar och skingra dem, och sedan orsaka tillräcklig oordning i sabriernas
spjutvägg för att det thalaskiska tunga infanteriet skulle göra fruktansvärd skada i sin
anstormning. Vad som än hände fann sig det sabriska kavalleriet utmanövrerat, med fotfolket i flykt,
och slaget förlorat. De sabriska tempelriddarna försökte retirera till Calnia så att man kunde
återuppta striden bakom huvudstadens murar, men denna reträttväg var redan avskuren och man
tvingades istället följa det flyende fotfolket söderut mot [Aladene]. Vägen till Calnia låg öppen
för Davor Khavos, som avdelade mindre trupper att belägra borgarna i Sana och [Hesne], och sent i
oktober inleddes [Belägringen av Calnia].

I norra Colonan, den 12:e oktober, lyckas en [Dibukkult] under den ökända landsplågan [Vitala
Rommer] med list erövra slottet [Thoyagon] från Thalamurs armé. För Thalamur oroande rapporter gör
gällande att olika typer av nekrokulter vuxit upp som svampar ur jorden i Colonan, och att
landsbygden är full av arga bönder och besinningslösa, anti-thalaskiska agitatorer. Rakhoris nya
samordnare, [Lastrisagira], förkunnar att man kommer öka närvaron i Colonan för att kväsa problemet
i sin linda, och att det inte finns något att oroa sig för.

De sabriska och thalaskiska huvudstyrkorna fortsätter att jaga varandra runt grevskapen Alni och
Cretén, medan Nagor Creténs splittrade, sargade styrka försöker slicka sina sår. Situationen är
mörk; kungens här från Danbréann är stor nu, men vintern är i hastigt antågande och om man försöker
tåga till Calnias undsättning har man inget val, utan måste möta lejonparten av den thalaskiska
hären i fält. Snart faller den första snön, och en sällsynt hård vinter tar sin början.

2977/1522 
---------

Under midvintern börjar det ryktas om fruktansvärda snöstormar i Rinyaskogen, de värsta i
mannaminne, och det ihållande hårda vädret tvingar samtliga arméer att gräva ned sig och vänta ut
vintern. Den enda som gör någon konkret nytta är Davor Khavos här, som slagit en järnring runt
Calnia och genom sin blotta närvaro där sätter hård press på staden, som endast skyddas av
stadsvakten, mindre förstärkningar från Danbréann, och opålitliga legokompanier. Något direkt
angrepp mot Calnias murar kan inte komma på fråga innan våren och förstärkningar, och staden går
knappast att svälta ut så länge havet kontrolleras av sabrierna, men thalaskerna gör under tiden
sitt bästa för att med alla medel underminera moralen i staden. Drottning [Fiorina] och de
viktigaste sabriska ämbetsmännen evakueras för säkerhets skull till [Caer Negaidh], men greven av
Calnia, Ludich Targaton, har återhämtat sig från sina skador och leder försvaret ihop med primod
[Erefan Daversin], lady [Inalea Elisari] och de av [Regentförsamlingen] som vågat stanna. Samtidigt
drar mörka orosmoln ihop sig vid horisonten; det ryktas om ökande religiös fanatism och obskurantism
i Consaber, den mystiska blodröda stjärnan på himlen, som nästan alla anser vara ett dåligt omen,
växer sig allt större, och bland thalaskerna ryktas om sönderslitande interna konflikter inom
Rakhori. En blodtörstig drake sägs härja i [Olanden] och [Felosi], och en morgon på senvintern
börjar det regna aska i Calnia. Inom Daakkyrkan säger somliga att de sista dagarna nu inletts, men
thalaskerna är mer bekymrade över de mycket konkreta rapporterna om en gigantisk raunländsk här, den
mytomspunna [Åskhorden], som trängt in i norra Tokon, antagligen i syfte att plundra och härja allt
i sin väg. Bland sabrierna är en ljuspunkt ryktet att Rhiannons rebellarmé mystiskt dykt upp igen i
[Intouk], men kommer de kunna göra någon skillnad i det tilltagande kaoset?

  [Rhung-Alari]: Rhung-Alari
  [Thalamurs]: Thalamur
  [Colonan]: Colonan
  [Consaber]: Consaber
  [Takhim Zelon]: Takhim_Zelon
  [Davor Khavos]: Davor_Khavos
  [Margon Ulthari]: Margon_Ulthari
  [Kholon-renk-Ghor-Drezin]: Kholon-renk-Ghor-Drezin
  [Reubin Xirhamir Jesbin]: Reubin_Xirhamir_Jesbin
  [Rakhori]: Rakhori
  [Vholsaka]: Vholsaka
  [Yanginor]: Yanginor
  [Rhiannon síol Leath-Shúile]: Rhiannon_síol_Leath-Shúile
  [Ard righ]: Ard_righ
  [Khrun klan Drezin hus Vartakh]: Khrun_klan_Drezin_hus_Vartakh
  [Sanguis thal Qatada]: Sanguis_thal_Qatada
  [halvdemon]: Inalea_thal_Astran
  [Kymnenos Cleon thal Victaron]: Kymnenos_Cleon_thal_Victaron
  [Pereine]: Pereine
  [Urma Bréann]: Urma_Bréann
  [Shangi thal Dubaral]: Shangi_thal_Dubaral
  [Salston Tor]: Salston_Tor
  [Rafali]: Rafali
  [Cirefaliska]: Cirefalierna
  [Omeyocantli]: Omeyocantli
  [ett fältslag]: Slaget_om_Yanginor
  [Rinyaskogen]: Rinyaskogen
  [Uriens]: Uriens
  [Firina]: Firina
  [vraktharer]: Vrakthara
  [Seredan]: Seredan
  [Tokon]: Tokon
  [Takhim Radomir Khala]: Takhim_Radomir_Khala
  [Thakalatribunalernas]: Thakalatribunalerna
  [Zaral Zargon]: Zaral_Zargon
  [Caer Kimon]: Caer_Kimon
  [Nagor Cretén]: Nagor_Cretén
  [Cretén]: Cretén
  [Rien Wildaran]: Rien_Wildaran
  [Legio Colonan]: Legio_Colonan
  [Flygdragonernas]: Flygdragonerna
  [Dunbaton]: Dunbaton
  [Constantin XIV]: Constantin_XIV
  [Slaget vid Dunreigh]: Slaget_vid_Dunreigh
  [Rimon]: Rimon
  [Aliana]: Aliana
  [Ludich Targaton]: Ludich_Targaton
  [Första flottan]: Första_flottan
  [Im-Berefel Ra'drach Do Kampa]: Im-Berefel_Radrach_Do_Kampa
  [Slaget om Danasundet]: Slaget_om_Danasundet
  [Nensema]: Nensema
  [An-Thalamur]: An-Thalamur
  [Andra flotta]: Andra_flottan
  [Conjungit]: Conjungiterna
  [Morollan Elisari]: Morollan_Elisari
  [Dubaral]: Dubaral
  [Slaget om Balonskogen]: Slaget_om_Balonskogen
  [Ebréan]: Ebréan
  [Sankt Faulksriddarna]: Sankt_Faulks_Riddarorden
  [Grikentulw]: Grikentulw
  [Calnia]: Calnia
  [Slaget om Celeniskogen]: Slaget_om_Celeniskogen
  [Varglyan]: Varglyan
  [Dunreith]: Dunreith
  [Brelsest]: Brelsest
  [Stora Arkipelagen]: Stora_Arkipelagen
  [Slaget om Tvillingtornen]: Slaget_om_Tvillingtornen
  [Sinistra]: Sinistra
  [Kidar av Sinistra]: Kidar_av_Sinistra
  [Slaget om Sara]: Slaget_om_Sara
  [Aladene]: Aladene
  [Hesne]: Hesne
  [Belägringen av Calnia]: Belägringen_av_Calnia
  [Dibukkult]: Dibukkult
  [Vitala Rommer]: Vitala_Rommer
  [Thoyagon]: Thoyagon
  [Lastrisagira]: Lastrisagira
  [Fiorina]: Fiorina
  [Caer Negaidh]: Caer_Negaidh
  [Erefan Daversin]: Erefan_Daversin
  [Inalea Elisari]: Inalea_Elisari
  [Regentförsamlingen]: Regentförsamlingen
  [Olanden]: Olanden
  [Felosi]: Felosi
  [Åskhorden]: Åskhorden
  [Intouk]: Intouk