---
created_at: '2011-02-14T15:34:27Z'
id: Etien Durmand
links:
  category:
  - Bastarder
  - Dumma blondiner
  - Folk i Stora Arkipelagen
  - Fria Riddare
  - Hjältar
  - Hopplösa romantiker
  - Rollpersoner
  - Röda Triskelen
  - Sabrier
  mention:
  - Arienne Senlis Devin de Ryon
  - Burwell av Cahain
  - Claim Solais
  - Clotaire
  - Enry av Tír Chellaigh
  - Gavon Senlis de Belleme
  - Jahanet av Undas
  - Luċien Armares
  - Marcel Devin de Ryon
  - Milfrey
  - Piett Durmand
  - Svarta Arsinoë
  - Wahi
  - Ysanar Ulthari
  occurrence:
  - Durmand2.jpg
  - Wikietien.jpg
title: Etien Durmand
---

![Etien Durmand - av Xhakhal] 

Etien är den ende och oäkta sonen till den landlöse riddaren [Piett Durmand] och Mariela Senlis de
Belleme. Tyvärr råkade den senare vara maka åt greve [Gavon Senlis de Belleme] vid tiden för
barnaavlandet och således eskalerade raskt ett diskret skött förhållande mellan en hjältemodig, men
fattig, riddare och en behagfull, men försummad, grevinna till en fullskalig skandal. Eftersom Piett
var en hederlig karl erkände han utan omsvep frukten av deras affär som sin egen avkomma och därmed
fanns det inga som helst hinder för den förorättade greven att få skilsmässa beviljad och sin
otrogna hustru avhyst till närmaste kloster.\
Piett var som bekant tämligen mån om att göra rätt för sig, och dessutom djupt förälskad i den
numera föredetta grevinnan och beslöt sig därför att för att så gott han kunde rädda upp situationen
och göra en någorlunda ärbar kvinna av henne. Som landlös riddare utan fast tjänst till någon var
han i en dålig situation att bli familjeförsörjare, och gav sig därför av för att vinna land och
titel åt sin kommande dynasti på det sätt han bäst mäktade, med lansen sänkt. Tyvärr slutade hans
ädla företag i katatstrof vid torneringen i Uriens, då han efter en vunnen dyst fanns sittande död i
sadeln med en lansspets mellan revbenen. Utom sig av sorg svor Mariela klosterlöftena och blev
Syster Marella och därmed blev Greve Gavon lämnad i den föga avundsvärda situationen att ha sin
föredetta hustrus bastard på halsen.

Även om greven kanske var den sortens man som helst slängt battingen åt vargarna i en sån här
situation, så hade hans döttrar dock raskt förälskat sig i det lilla knytet och gav honom ingen
annan utväg än att låta bastarden växa upp i hans eget hus. Som plåster på såren såg dock greven
till att hans storsinta handlande blev vida känt och att hans namn framhölls som ett exemplar av
osjälviskhet och barmhärtighet av ingen mindre än primoden av Turina i den av dennes predikningar.

Grevens frikostighet hade förstås gränser och när Etien var sju år gammal och hans äldre halvsystrar
en relativt ovanlig syn i Belleme lämpades hans relativt oceremoniöst över som page hos sin fars
gamle vapenbroder, den vandrande riddaren [Burwell av Cahain].

Etien lärde sig snabbt att trivas med den buttre gamle riddaren och dennes kringflackande liv. Han
fick en rejäl riddaruppfostran av den gamla skolan med tornerspel och tillfälliga tjänster hos olika
adelsherrar. Sin första riktiga strid deltog han i vid femton års ålder, som riddar Burwells
väpnare.\
En skandal involverande baronen av Deorabys andra dotters utomäktenskapliga havandeskap fick Etien
att hastigt och lustigt bege sig till kolonierna i arkipelagen på obestämd framtid, även om han
hävdar sin oskuld i frågan. En komplicerande faktor är onekligen att han inte kan bevisa sin oskuld
utan att dra vanära över baronen av Crecgans unga hustru. Vanligtvis bor han som gäst hos sin syster
[Arienne] och hennes [make] men ger sig ibland iväg på diverse mer eller mindre ridderliga äventyr.
Han ägnar sig även åt en sporadisk, och ensidig, korrespondens med baron Deoraby som till påfallande
stor del består av anklagelser och smädelser.\
Etien bär svärdet [Claim Solais], ett arvegods efter sin far. Han är den ende överlevande i ätten
Durmand och bär därför (liksom sin far) ättens vapensköld som sin egen. Blasoneringen är som följer:
På en en grön sköld en balk i silver. Över detta en fläkt örn i kontrafärg. ![Etien Durmands
personliga vapen]

Etien är något över meddellängd och förhållandevis kraftigt byggd (men absolut inget som står ut
bland män i hans värv). Hans halmblonda hår brukar vara lite charmigt rufsigt och luggen har en
tendens att falla ned i ett par spjuveraktiga blå ögon. Ett skönt anlete och sorgfri, uppsluppen och
nästan skamlös natur gör honom väldigt populär bland kvinnor av både hög och låg börd men i regel
brukar han vara relativt försiktig med att utnyttja detta till fullo, då en skandal till lätt hade
kunnat kosta honom huvudet.\
\
Trots sitt kvinnotycke och enligt utsago mångfaldiga kärleksaffärer (han har hunnit med ett par, men
inte i närheten så många som rykten gör gällande), har Etien förlorat sitt hjärta helt och
fullständigt till den faliska kaptene [Svarta Arsinoë], även om han inte gör sig några illusioner om
att det finns något hopp för mer än den sporadiska, men passionerade, kärleksaffär de är inblandade
i. Han är väl medveten om att hon inte kommer vända sitt folk och sin familj ryggen för en man,
allra minst en sabrier, och det är måhända denna bitterhet hos dem båda som lett till kärleksaffärer
vid sidan av för dem båda.

Under torneringen på Saar gjorde Etien väl ifrån sig under dysten, mest iögonfallande genom sin
spektakulära utslagning av [Jahanet av Undas] på första anloppet. Vidare besegrade han även Sir
[Milfrey] och Lady [Enry av Tír Chellaigh] i jämna och hårt utkämpade dyster innan han besegrades av
Sir [Ysanar Ulthari], dock utan att slås ur sadeln och inte innan han brutit en lans mot den
namnkunnige riddaren.\
Vid bohorden vann han än mer ära genom att leda sitt eget banér till seger efter att,
uppseendeväckande nog, ha rekryterat bland annat [Clotaire] att kämpa under det. Det har sedan dess
oavbrutet surrat rykten om varför denne smått legendariske hjälte skulle ställa upp under en
relativt okänd sabrisk riddares banér.\
Etien fortsatte sitt uppseendeväckande beteende på Saar då han under segerbanketten offentligt
skämde ut sin svåger [Marcel Devin de Ryon][make] med elaka antydningar om dennes manlighet och
sedan oväntat seglade iväg mitt i natten.\
\
Efter en äventyrlig rundresa på jakt efter en samling gamla reliker bröt Etien och Arsinoë
slutgiltigt upp, och hon seglade hem mot Caserion. Etien har numera ett någorlunda stabilt
förhållande med krigarkvinnan [Wahi].

Etiens närmaste vänner är hans syster [Arienne] och [Luċien Armares]. Han tar ofta på sig rollen av
deras samvete när deras planer hotar att gå från praktiska till hänsynslösa. Han är inte särledes
intresserad av deras ränksmidande utan låter ofta dem sköta det utan hans inblandning, och nöjer sig
med att agera muskler åt deras hjärnor. Han ser upp till dem båda men oroar sig ibland för deras
odödliga själar, särskilt Luċiens. Han är något frustrerad över Ariennes accepterande av sin makes
krav att lägga undan sitt svärd, och uppmuntrar henne konstant att leva upp till sin riddartitel.
För sin svåger hyser han inget andra känslor än ett avgrundsdjupt förakt.

  [Etien Durmand - av Xhakhal]: Wikietien.jpg "Etien Durmand - av Xhakhal"
  [Piett Durmand]: Piett_Durmand
  [Gavon Senlis de Belleme]: Gavon_Senlis_de_Belleme
  [Burwell av Cahain]: Burwell_av_Cahain
  [Arienne]: Arienne_Senlis_Devin_de_Ryon
  [make]: Marcel_Devin_de_Ryon
  [Claim Solais]: Claim_Solais
  [Etien Durmands personliga vapen]: Durmand2.jpg "Etien Durmands personliga vapen"
  [Svarta Arsinoë]: Svarta_Arsinoë
  [Jahanet av Undas]: Jahanet_av_Undas
  [Milfrey]: Milfrey
  [Enry av Tír Chellaigh]: Enry_av_Tír_Chellaigh
  [Ysanar Ulthari]: Ysanar_Ulthari
  [Clotaire]: Clotaire
  [Wahi]: Wahi
  [Luċien Armares]: Luċien_Armares