---
author: Ymir
category:
- Besjälade varelser
- Magiska föremål
- Mardrömsbränsle
created_at: '2012-09-24T16:32:07Z'
id: inyamta-ata
title: Inyamta-ata
---
*Inyamta-ata*, "De gamla från väster", är [ok'oarus] namn på det [awane] kallar *Nalugadar*, kristallhuvudena från Kiva. Det rör sig om ett antal artefakter, nio enligt legenderna, som skall ha skapats i det fornstora [Kiva] och överlevt dess fall, för att sedan skingras över världen. De tar sig formen av människokranier av fin kristall, utsökt skulpterade med okända metoder, och tillskrivs allehanda gåtfulla magiska egenskaper. En legend hävdar att de är skulpterade efter kranierna på Kivas nio högsta präster, och att prästernas kunskap finns lagrad i kristallerna på något vis, evigt bevarad för eftervärlden. Andra rykten går längre, och gör gällande att skallarna faktiskt är i besittande av medvetanden och på mystiska sätt försöker kommunicera med folk i sin närhet. Det hela kompliceras av att det bara finns en enda med säkerhet känd skalle kvar i övärlden - vid [universitetet] i [Garandor]. Denna skalle har studerats extensivt av generationer av arkipelagens lärde utan att man kommit fram till något konkret. Den tycks fungera som en massiv kronotropisk kristall kapabel att lagra enorma mängder magi, men en mer anmärkningsvärd egenskap är möjligen att de själsliga magiaspekterna beter sig mycket märkligt i dess närhet; psykotropi tycks riktas mot helt slumpmässiga personer i rummet snarare än den man avsåg, daimotropi dissiperar okontrollerat, och en okänd aspekt som möjligen är oneirotropi har uppträtt spontant. Folk som sovit i skallens närhet har rapporterat bisarra mardrömmar, och många på universitetet får så obehagliga känslor av den att de inte vill vistas i samma rum, men har svårt att förklara varför. Den tycks vidare fullständigt oförstörbar, då den klarade sig genom [Den stora jordbävningen] utan så mycket som en repa. Det sägs att [Sham-Ukin den Store] la beslag på den när han plundrade Garandor, men att den mystiskt uppenbarade sig på sin gamla piedestal på universitetet bara dagar efter hans död.
Man hade möjligen kunnat bringa någon klarhet i mysterierna om en enda skalle till kom i Fraktionens magikers ägo så att man kunde studera dess egenskaper, men ingen annan av Nalugadar har setts till sedan [Talamdus] fall. Det finns sporadiska rykten att en finns hos [Gorzarzynerna] på [Lamar] och en annan undangömd någonstans på [De yttre öarna], men av de övriga finns inte ens några spår - Talamdu-skallen kan möjligen via långa och märkliga omvägar ha hamnat i [cirefaliernas] händer.

  [ok'oarus]: Okoaru
  [awane]: Awane
  [Kiva]: Kiva
  [universitetet]: Stora_Universitetet
  [Garandor]: Garandor
  [Den stora jordbävningen]: Stora_jordbävningen
  [Sham-Ukin den Store]: Sham-Ukin_den_Store
  [Talamdus]: Talamdu
  [Gorzarzynerna]: Gorzarzynerna
  [Lamar]: Lamar
  [De yttre öarna]: De_yttre_öarna
  [cirefaliernas]: Cirefalier