---
created_at: '2011-02-18T20:07:16Z'
id: Mandagor av Tiro
links:
  category:
  - Awane
  - Folk i Garandor
  - Folk i Stora Arkipelagen
  - Fraktionen
  - Hjältar
  - Landsförvisade
  - Machiavellianer
  - Officiella karaktärer
  - Patrioter
  - Ärkemagiker
  mention:
  - Akamador
  - Clotaire
  - Fraktionen
  - Hjaon Rincan
  - Lohemo
  - 'Lubandu-skrift'
  - Mhann Taino
  - Narda dor Semiye Ekelba
  - Oriton
  - 'Sho Boka Sham-Ukin'
  - Stora Universitetet
  - Teron dor Golax
  - Tiro
title: Mandagor av Tiro
---

Mandagor är son till den berömde besvärjaren [Teron dor Golax] och i sin egen rätt en framstående
magiker, men i Arkipelagen kanske mer känd som politiker inom [Fraktionen]. Han har sin stol i
Örådets salar i egenskap av rättmätig furste av [Tiro], en ö han inte utövar någon reell makt över
eftersom den kontrolleras av [Sho Boka Sham-Ukin], vars förfäder erövrade den för generationer
sedan. Detta till trots högaktar Tiros folk sin furste i exil, och har behandlat honom som en kung
de få gånger han besökt sin ö; ibland med Sham-Ukins tillåtelse, ibland i lönndom, under näsan på
tyrannen.

Berövad sitt rättmätiga rike har Mandagor istället ägnat mycket av sina dagar åt äventyrande runtom
i världen ihop med vännen och bundsförvanten [Clotaire], en foriansk prins. Han samlade under dessa
äventyr på sig ansenliga, och gåtfulla, resurser, som han sedan dess använt för att bygga upp ett
inflytande i Arkipelagen. Mandagor har med tiden kommit att bli en aktad lärare och magimästare vid
[Stora Universitetet] där hans far är rektor, men få understår sig att anklaga Teron för nepotism -
Mandagor är både vis och bildad såväl som uppfinningsrik på ett sätt många äldre akademiker sedan
länge glömt, och väl förtjänt av sin status. Hans viktigaste roll inom Fraktionens politik har
kommit att bli den som medlare - eftersom Mandagor inte i praktiken hålls ansvarig för någon ö är
hans intressen notoriskt svåra för andra att förutsäga, och oftast tycks han, åtminstone vad det
verkar, ta en neutral roll som balans mellan i synnerhet [Hjaon Rincan] och [Mhann Taino], och den
eviga rivalitet mellan [Oriton] och [Lohemo] som de representerar. Mandagor är också en man som får
saker gjorda, och har ofta gått Fraktionens ärenden i obskyra och farliga avkrokar av Arkipelagen,
inte sällan med stor framgång. Trots att många i Örådet formellt har högre status kan man med fog
hävda att Mandagor är dess tredje man - han är en lömskare politiker än nästan någon annan, och har
viktiga kontakter, kunskaper och dådkraft Fraktionen helt enkelt inte kunnat klara sig utan. Allra
mest omtalad, dock, är Mandagor kanske för sin komplicerade romans med [Narda dor Semiye Ekelba],
drottning av [Akamador], som mycket genom hans försorg kommit att bli en allierad till Fraktionen
snarare än en dödlig fiende.

Det är lite oklart hur gammal Mandagor är; många hävdar att han är runt sextio, men han ser snarare
ut att vara kanske fyrtio år gammal. Hans far sägs vara över hundra år men är fortfarande vital, så
ingenting är omöjligt givet att de är magiker båda två. Mandagor är högrest, rakryggad och
bredaxlad, ganska kraftigt byggd, men inte särdeles muskulös. Han har lohemernas relativt mörkbruna
hy och mörka ögon, men begynnande håravfall har kommit honom att hålla hela hjässan slätrakad.
Istället kompenserar han med ett litet, halvlockigt getskägg, svart som ebenholtz. Han bär gärna
påstkostade kaftaner i blått eller vitt med färgglada bårder av [gerasiska runor], och även om han i
övrigt klär sig och för sig relativt anspråkslöst är det något i hans blick, en sorts obeveklighet,
som vittnar om insikt och makt bortom denna värld och dess lagar.

**Resurser: 20 (Politiskt inflytande, ärkemagiker)**\
**Rykte: 28 (Trollkarlen från Övärlden)**

  [Teron dor Golax]: Teron_dor_Golax
  [Fraktionen]: Fraktionen
  [Tiro]: Tiro
  [Sho Boka Sham-Ukin]: Sho_Boka_Sham-Ukin
  [Clotaire]: Clotaire
  [Stora Universitetet]: Stora_Universitetet
  [Hjaon Rincan]: Hjaon_Rincan
  [Mhann Taino]: Mhann_Taino
  [Oriton]: Oriton
  [Lohemo]: Lohemo
  [Narda dor Semiye Ekelba]: Narda_dor_Semiye_Ekelba
  [Akamador]: Akamador
  [gerasiska runor]: Lubandu-skrift