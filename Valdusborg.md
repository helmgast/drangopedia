---
author: Ymir
category:
- Drunokisk historia
- Slott & borgar
created_at: '2012-09-28T09:20:45Z'
id: valdusborg
title: Valdusborg
---
Valdusborg tronar på en klippsida i [Valdussänkan] nära Drunoks västgräns, ett spektakulärt byggnadsverk som syns på mils avstånd och kastar sin väldiga skugga över vinodlingarna i dalgången nedanför. Det sägs ofta vara Drunoks största slott, med vindlande murar, hallar, och katakomber och ett system av lönngångar som inte ens borgherrarna själva lär känna till den fulla vidden av. Det enorma citadellet ges vatten dels av en inre brunn, dels via en antik akvedukt från höglanden i söder, något som möjliggör fontäner med rinnande vatten även högt upp i borgen.

Valdusborg uppfördes för mer än 2000 år sedan av kung [Feldin I], även på sin tid ett rent skrytbygge menat att ge honom prestige i ögonen på de sydliga kungarna i [Kintikla] och [Aldom], men också att avskräcka furstarna i [Maulio], som trånade efter Valdus rikedomar. Borgen fortfor länge att vara ett kungligt residens, men föll på 1700-talet, sedan makten förskjutits söderut i riket, i händerna på [Herod Hugfaste], vars ätt höll den i många sekler. På 2100-talet gjordes [Kadmon Sankt Gill] till hertig av Valdus efter stordåd i [kriget mot mûhadinerna], och Valdusborg har sedan dess tillhört hans ätt, till dess att den utslockande iochmed [Esmeraldas av Valdus] äktenskap med [Bohuslav Drakenhjälm], hertig av Navar. Genom ödets ironi kom det sig dock att Esmeralda överlevde Bohuslav och alla sina barn, och idag vajar hennes fana, med både Drakenhjälms vapen och Sankt Gills, ännu över Valdusborgs tinnar.

Borgen är känd för att ha stått emot tre väldiga invasionsarméer - första gången på 850-talet, mot västraunerna, andra gången mot jargierna under [Hengel den Odödliges] dagar, och tredje gången gillt på 2970-talet, mot västraunerna under [Kotemure av Adarl]. Också otaliga andra arméer har skingrats för Valdusborgs murar genom historien; den enda gång borgen med säkerhet fallit var det för drunokiska händer, närmare bestämt [Narnak Kjolskrämma], hertig av Ramdor, och det blott ett sekel efter att den uppfördes. Det tros att Narnak fått extensiv kunskap om borgens försvarsverk via kvarlåtenskap från de som byggde den, och kunde använda detta för att under så fördelaktiga förutsättningar som möjligt gå till angrepp. Valdusborg intogs och plundrades, och Narnak lät massakrera flera av sina fiender inom Herod Hugfastes ätt. Deras ättlingar förlät honom aldrig, men det spelade föga roll eftersom Narnak med Valdus i sitt grepp snabbt kunde göra sig till konung, och hans dynasti skulle rå över Drunok i många sekler.

  [Valdussänkan]: Valdussänkan
  [Feldin I]: Feldin_I
  [Kintikla]: Kintikla
  [Aldom]: Aldom
  [Maulio]: Maulio
  [Herod Hugfaste]: Herod_Hugfaste
  [Kadmon Sankt Gill]: Kadmon_Sankt_Gill
  [kriget mot mûhadinerna]: Första_mûhadinska_invasionen
  [Esmeraldas av Valdus]: Esmeralda_Drakenhjälm
  [Bohuslav Drakenhjälm]: Bohuslav_Drakenhjälm
  [Hengel den Odödliges]: Hengel_den_Odödlige
  [Kotemure av Adarl]: Kotemure_av_Adarl
  [Narnak Kjolskrämma]: Narnak_Kjolskrämma