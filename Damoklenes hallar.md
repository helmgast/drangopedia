---
author: Ymir
category:
- Kosmologi
- Magiteori
- Sagor och legender
created_at: '2013-02-28T08:25:53Z'
id: damoklenes hallar
title: Damoklenes hallar
---
Damoklenes hallar är ett utrymme mellan tid och rum som förekommer i obskyr [magiteori] och filosofi. Det varierar storligen mellan olika källor och epoker om hallarna är en fysisk plats, eller bara en rent teoretisk konstruktion för att hjälpa dödliga människor att förstå [Andeplanet]. De äldsta källor som tydligt nämner ett snarlikt koncept är [edronitiska], som menade att astrala varelser som gudar och demoner existerade inte bara på andeplanet, utan i en sorts hemliga vägar genom skapelsen, en rest av portaler som [Sovarna] skapade före tiden. Asharisk folktro involverar något som kallas De äldste vägar, som är stigar genom Skugglandet från vilka man kan nå alla möjliga fantastiska platser. Konceptet med hallarna utvecklades dock framförallt i colonisk magiteori och dess efterträdare. Enligt legenderna var Damoklenes en colonisk tidsmagiker som skapade en portal genom vilken han upptäckte ett system av väldiga marmorsalar, korridorer, pelarhallar och trapphus höljda i dimma genom vilken svunna och kommande tidsåldrar kunde skymtas. Damoklenes ägnade många år åt att utforska dessa hallar och upptäckte allehanda fantastiska ting, bara för att omsider försvinna spårlöst i dem.

Idag lutar thalaskiska och västerländska lärda åt en idé om hallarna som en skenbart fysisk plats där [Thesmofylaker] och andra bisarra primalväsen har sitt ursprung. En teori är att hallarna kan nås via avancerad portalmagi, och knyter ihop olika tidsåldrar och världar, vilket skulle kunna innebära att [Konsekvensens lag] kan kringgås. Sabriska magiker är mer benägna att förstå hallarna i mer abstrakta termer, och förknippa dem med outforskade fenomen och lagar i Skugglandet och Drömriket. Idén här är vanligtvis att hallarna inte bryter magins lagar per se; de är bara en produkt av oneirotropiska magiströmmar man ännu inte har full förståelse för. Kabalaordens forskning om hallarna är relativt hemlighetsfull; kanske har de någon storslagen plan eller förhoppning involverande Damoklenes hallar som de inte gärna delar med sig till utomstående av.

  [magiteori]: Teoretisk_magi
  [Andeplanet]: Andeplanet
  [edronitiska]: Edronitiska_imperiet
  [Sovarna]: Sovarna
  [Thesmofylaker]: Thesmofylaker
  [Konsekvensens lag]: Magins_lagar