---
author: Ymir
created_at: '2010-07-20T04:17:59Z'
id: Röda Triskelen
links:
  category:
  - Fraktioner i Stora Arkipelagen
  - Röda Triskelen
  mention:
  - Bertrand Marcomb
  - Marcel Devin de Ryon
  - Nensemafördraget
  - 'Thiery Samand Armé-Dachaud'
  occurrence:
  - Röda_Triskelen.jpg
title: Röda Triskelen
---

![Röda Triskelens vapen] En sammanslagning av de tre sabriska handelshusen [Devin], [Marcomb] och
[Armé-Dachaud]. Triskelens tre taggar symboliserar dessa tre grundande hus, och även om fler aktörer
knutits till konsortiet senare finns fortfarande ledarskapet bland dessa. Den Röda Triskelen har
drivit många fruktbara handelsföretag i Stora Arkipelagen och haft stor betydelse för en ökad
spridning av många varor som tidigare varit utprägade lyxartiklar, i synnerhet kaffe, socker,
pärlemor och bomull. Hela Triskelens redovisade verksamhet följer samtliga sabriska regler och
föreskrifter, men under ytan förekommer desto mer ljusskygga aktiviteter. Den Röda Triskelen är inte
främmande för att blanda sig i sjöröveri, handel med olagliga varor, beskyddarverksamhet och dylikt
genom åtskilliga bulvaner och löst anknutna aktörer. Den sabriska kronan har nära kontakter med
konsortiet, och har vid flera tillfällen använt organisationen som front för att bedriva en mer
expansiv utrikespolitik i övärlden. Kungligt mandat för dylika aktiviteter gavs officiellt i samband
med [Nensemafördraget] 1507 s.t, där man bland annat gavs rätt att hålla sig med väpnade styrkor och
initiera diplomatiska kontakter med främmande välden. Rykten har dessutom gjort gällande att den
kungliga ingenjörsakademin använt konsortiet för att testa nya krigsmaskiner på lokala handelsskepp
och fiskefartyg. Konsortiet räknar ett trettiotal anställda, inte inräknat besättningarna på den
egna handelsflottan (Triskelen äger tre sabrier och ett antal mindre fartyg), och bedriver den
absoluta merparten av sin verksamhet genom daglönare och bulvaner.

  [Röda Triskelens vapen]: Röda_Triskelen.jpg "Röda Triskelens vapen"
  [Devin]: Marcel_Devin_de_Ryon
  [Marcomb]: Bertrand_Marcomb
  [Armé-Dachaud]: Thiery_Samand_Armé-Dachaud
  [Nensemafördraget]: Nensemafördraget