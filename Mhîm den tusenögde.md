---
author: Ymir
created_at: '2015-02-23T01:23:04Z'
id: Mhîm den tusenögde
links:
  category:
  - Högre gudar
  - Legalister
  - Mhîmrätten
  - Uppkomlingar
  mention:
  - Apsaror
  - Den himmelska elden
  - Den tusenögde
  - Dvaja
  - Ek akasham vande mahâkam
  - Eldögon
  - Empyréen
  - Honoyeta
  - Jahya
  - Khora
  - Kosmotropi
  - Kwarenah
  - Lokapāla
  - Mhîm
  - Mhîm Stamfadern
  - Mûhadinsekten
  - 'Neo-mûhadinerna'
  - Primalväsen
  - Selenotropi
  - Tellurium
  - Ulgan
  - Vestaler
  - Västlanden
  - Zhanernas äldre gudar
title: Mhîm den tusenögde
---

Mhîm den tusenögde är ett av många namn på en komplicerad gudagestalt som i många mytologier ses som
lufthavens herre och det östra vädersträckets [Lokapāla]. Mhîm är på många sätt en ung gudom, som
tycks ha uppstått i Mundanas [Tellurium] först för cirka 5000 år sedan, men sedan fort fått enorm
makt och vuxit till den viktigaste av alla gudar i [Västlanden]. Mhîm uppnådde detta genom att
inkarnera sig i [khoran] i form av [Mhîm Stamfadern], Mûhads grundare, och kunde därmed ta över
mycket av de [zhaniska forngudarnas] domäner och knyta till sig hela det folk den hade enat.
Teologiskt intresserade magiteoretiker har resonerat att Mhîm först efter detta nådde statusen av
högre gud, och därmed efter sin död på Mundana med tiden kom att uppta en dominant position på
andeplanet.

I zhanernas myter formades Mhîm ur [Den himmelska elden], samma urkraft som gav upphov till tidigare
gudar såsom [Ulgan] och [Honoyeta], och det finns en extremt komplicerad teologi kring var gudens
väsen börjar och slutar och hur det ska definieras, inkluderande förvirrande koncept som titeln
[Mhîm], epitetet [Den tusenögde] och den kraft som kallas [Kwarenah]. Utanför Mûhad, där Mhîm sedan
[Neo-mûhadinernas] tid ses som den enda sanne guden och världsalltets herre, associeras Mhîm med
eld, liv, lag, ordning, luft, vind, höjd och bredd, och ses som en mäktig men knappast allenarådande
gud, som residerar i [Empyréen] eller den avlägsna himlasfären [Jahya]. Genom sin himmelska eld
tänder Mhîm livets gnista och skänker via luftens element nyfödda deras första andtag. Fåglar är
sakrosankta i Mhîms kult och får aldrig skadas eller kränkas; döda människor läggs ut till fåglarna
för att få sitt kött förtärt och själen buren till himmelriket. Element-associerade [Primalväsen]
såsom [Apsaraser], [Vestaler] och [Eldögon] anses ofta tjäna Mhîm, men av andra troende och lärda
kopplas guden snarare till de kosmiska krafterna, i synnerhet [månen], och [etern], och dess
maktsfärer anses då ligga bortom världen, bland kosmiska eldar och fixstjärnoras epicykler.

Det finns totalt sett 269 vedertagna namn på Mhîm, vilket ytterligare bidrar till förvirringen kring
gudomens natur. Av dessa namn erkänner [Mûhadinsekten] 101, i stigande grad av helighet. Vanliga
symboler för Mhîm är brinnande ögon, ett öga i en handflata, moln, stjärnor och månar, samt de
[mystiska orden][] [Ek akasham vande mahâkam].

  [Lokapāla]: Lokapāla
  [Tellurium]: Tellurium
  [Västlanden]: Västlanden
  [khoran]: Khora
  [Mhîm Stamfadern]: Mhîm_Stamfadern
  [zhaniska forngudarnas]: Zhanernas_äldre_gudar
  [Den himmelska elden]: Den_himmelska_elden
  [Ulgan]: Ulgan
  [Honoyeta]: Honoyeta
  [Mhîm]: Mhîm
  [Den tusenögde]: Den_tusenögde
  [Kwarenah]: Kwarenah
  [Neo-mûhadinernas]: Neo-mûhadinerna
  [Empyréen]: Empyréen
  [Jahya]: Jahya
  [Primalväsen]: Primalväsen
  [Apsaraser]: Apsaror
  [Vestaler]: Vestaler
  [Eldögon]: Eldögon
  [månen]: Selenotropi
  [etern]: Kosmotropi
  [Mûhadinsekten]: Mûhadinsekten
  [mystiska orden]: Dvaja
  [Ek akasham vande mahâkam]: Ek_akasham_vande_mahâkam