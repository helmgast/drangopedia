---
created_at: '2015-02-23T11:01:25Z'
id: Katharketor
links:
  category:
  - Badasses
  - Belialer
  - Demoner
  - Eldfängda
  - Elementarmagiker
  - Hopplösa romantiker
  - Komplex
  - Lojalister
  - Moralisk gråzon
  - Själaslukare
  - Stop at nothing
  - Söderns torn
  - Uråldriga
  - Work in progress
  mention:
  - Alasaïs Vilamur
  - Arkonter
  - Avgrunden
  - Ayedwara Osi
  - Cenah Sarib
  - Gerasiska riket
  - Ikeya Szeto
  - Iset Azarmisherah
  - Luberos
  - Mahoanë
  - Moran
  - Parhakuls lagar
  - Phunguwe
  - Qaitu Haraka
  - Rauthvaari
  - Thelesso
  - Utukku
  - Vågentiteten
title: Katharketor
---

Katharketor var en [vulkandemon] som i forntiden manades till världen av [Iset Azarmisherah].
Katharketor kunde rå över både strömmar och vågor, eld och hetta och jordens innanmätes kraft, och
var ett viktigt verktyg i Stentyrannens tjänst under [Lubandu-rikets] storhetstid. Men den
förälskade sig i en dödlig man, och räddade omsider dennes liv med sin magi, ett brott mot
[Parhakuls lagar], och Iset fängslade Katharketor i en ishöljd avgrund där den försmäktade i
tvåtusen år. Katharketors flammor smälte sakta igenom glaciären, och den bröt sig till sist fri.
Iset var nu borta, och Katharketor slöt ett avtal med [Cenah Sarib]; en köttslig kropp mot ett löfte
att bistå [Moran] mot [Phunguwe]-konungarnas arméer. Katharketor hade tillbringat de två årtusendena
av köld och plåga med att drömma om människan den hade räddat, och om mänskligt liv, och ville inget
hellre än att se färger, känna lukter, dela hettan i människors hjärtan och bitterheten i deras
tårar. Cenah gav den ett hjärta och en dödligs fysiska förnimmelser, men Katharketors magi räckte
inte för att upprätthålla den dödliga kroppen bortom dess naturliga livsspann, och när detta närmade
sig sin ände kände den fruktan. Hellre än att återvända till en rent demonisk existens och endast i
undantagsfall manifesteras i världen gjorde den sin köttsliga kropp vandöd, så att den kunde stanna
för evigt och fysiskt på Mundana. Detta var åter ett brott mot Parhakuls lagar, men de hade börjat
falla i glömska vid denna tid, och det ringa antal [Dödsserafer] som sändes för att straffa
Katharketor nedgjordes skoningslöst. När Cenahs rike knakade i fogarna lämnade Katharketor Moran åt
dess undergång, och färdades till det förbannade [Luberos] för att vårda spillrorna av Isets välde.

Katharketor har sedan dess blivit en av de mest prominenta medlemmarna i [Söderns torn], en av de
som starkast minns organisationens syfte och mest hängivet kämpar för dess sak. Men den är för
besatt av gamla olösta gåtor och gäldande av forntida dåd, och mycket av viktiga händelser på
sistone i världen har gått den förbi. Dess egentliga natur är en varelse av hetta, kvickhet och
föränderlighet, ivrig att ta till sig nya ting, men dess kropp är ett statiskt, dött kraftfält från
forntiden, och denna motsättning präglar allt den gör. Stunder av briljans, karisma och insikt
blandas hos Katharketor med stelbent konservatism, destruktiv impulsivitet och begynnande
storhetsvansinne. Andra rådsmedlemmar må hata att arbeta vid dess sida, men kan inte förneka den;
inte bara skulle den kunna dräpa de flesta av dem om det föll den in, den är också den av dem alla
som stod närmast Iset, och bättre än någon annan förstår sig på de kvardröjande resterna av dennes
inflytande i världen. Katharketor hyser ett ambivalent förhållande, en slags masochistisk, motvillig
lojalitet till Isets minne; Iset bar ansvaret för dess långa fångenskap, men var också den som först
gav Katharketor smak för de dödligas värld, en passion som inte lämnat demonen efter sjutusen år på
jorden. Den är en själsslukare sprungen ur världens innanmäte, men till de dödligas köttsliga,
förgängliga värld knöt den sitt syfte, och kommer kämpa för dess väl och ve tills dess själ slungats
i [Avgrunden], eller förgåtts i sin inre kamp.

Katharketor tar sig allt som oftast den odiskreta formen av en kraftfull, vagt manlig gestalt med
glödande och rykande innanmäte som ger sig till känna i ögonen, munnen och i ett nätverk av sprickor
i den förtorkade huden. Detta till trots är det något tilldragande över uppenbarelsen, en karisma
och ståtlighet sprungen ur elementens kraft. Den har genom årtusendena skaffat sig ett ansenligt
inflytande över Luberos natur; urbefolkningen vördar den, och de flesta elementarandar på ön lyder
dess befallning. Ingen eld kan förtära dess kropp, och den kan bli ett med vatten och magma,
strömmar och ånga. Som magiker betraktat är den långt ifrån den främste i Söderns torn, men
kompenserar mer än väl genom sina naturliga krafter och relativa osårbarhet, och är ofta i
frontlinjen i rådets bataljer, var de än må vara.

I slutändan var det emellertid också Katharketors misstag som till del drev Söderns torn i dess
fördärv; [Ikeya Szeto] må ha övergivit den, ett svek Katharketor avsett att gälda, men andra
lojalister och bundsförvanter röstade med Katharketor i att återföra [Vågentiteten] till Mundana.
Resultatet var en katastrof vars magnitud fort gick upp för vulkandemonen, som till sist övergav sin
kropp och försökte undkomma genom att dyka ned i Luberos eldsprickor, till jordens inre. Men
Vågentitetens inflytande hann upp den, återbördade den till världen och fängslade den i en ny, död
kropp. Katharketor är nu ett av [Rauthvaaris] absolut dödligaste verktyg, en tyglad, primordial
destruktivitet att släppa lös på vad helst som måste krossas. Men [Qaitu Haraka], ensam från Söderns
torn om att undkomma, är väl medveten om detta, och att Rauthvaaris kontroll över Katharketor är
annorlunda än det djupa psykologiska inflytande den har på förment dödliga varelser. Ikeya,
[Alasaïs], [Thelesso] och [Mahoanë] må vara bortom räddning just nu, men Katharketor är en demon,
och kan bindas med konventionell magi - ett område där Qaitu, om någon, kan överträffa Rauthvaari.

  [vulkandemon]: Utukku
  [Iset Azarmisherah]: Iset_Azarmisherah
  [Lubandu-rikets]: Gerasiska_riket
  [Parhakuls lagar]: Parhakuls_lagar
  [Cenah Sarib]: Cenah_Sarib
  [Moran]: Moran
  [Phunguwe]: Phunguwe
  [Dödsserafer]: Arkonter
  [Luberos]: Luberos
  [Söderns torn]: Ayedwara_Osi
  [Avgrunden]: Avgrunden
  [Ikeya Szeto]: Ikeya_Szeto
  [Vågentiteten]: Vågentiteten
  [Rauthvaaris]: Rauthvaari
  [Qaitu Haraka]: Qaitu_Haraka
  [Alasaïs]: Alasaïs_Vilamur
  [Thelesso]: Thelesso
  [Mahoanë]: Mahoanë