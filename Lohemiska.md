---
author: Lycan
category:
- Arkipelagiska språk
created_at: '2011-02-05T10:48:27Z'
id: lohemiska
title: Lohemiska
---
Lohemiska, av sabrierna ofta kallat *arkipelagiska*, är det största språket i Övärlden. Det talas framförallt av [awanefolket], men är som handelsspråk relativt spritt bland alla arkipelagens folk; även på [De yttre öarna] kan man finna en del människor som talar lohemiska, om än konstiga, ålderdomliga dialekter.  Överhuvudtaget är den dialektala variationen mycket, mycket stor; i stort sett varje ö har en utpräglad egen dialekt, och de större öarna har flera olika. De allra flesta är dock relativt ömsesidigt begripliga med lite vana och övning - det finns ett visst standardiserat vokabulär baserat på dialekten i [Garandor] som brukar kunna reda ut många missförstånd.

Lohemiska härstammar från [Oriton-Forianska] uppblandat med den lokala dialekten på [Lohemo], som länge efter [Den stora jordbävningen] var den mest folkrika och inflytelserika av öarna. Det är således i stort ett mischmasch av språk, ursprungligen [Phunguwe]-erövrarnas forianska uppblandad med arkipelagens inhemska [tainospråk] och [Gerasiska] och senare med jargiska, ebhronitiska, sabriska, rentav tirakiska och mûhadinska influenser. Årtusenden av separat utveckling har gjort att det inte är förståeligt överhuvudtaget för forianer, men en del lärda väljer ändå att inkludera dem i samma språkgrupp, [Arkipelago-Forianska]. Det finns däremot en viss ömsesidig förståelse med [Amoyo], ett annat arkipelagiskt språk. [Ok'oarus] språk på De yttre öarna är däremot nästintill helt obegripligt för lohemisktalande.

Lohemiska skrivs vanligen med [Arkipelagisk skrift], även om också många andra skriftspråk kan fungera och används. Förr skrevs det ofta med [mûhadinsk skrift], inspirerat av [Rool N'Regas] försök att lansera mûhadinska som arkipelagens nya skriftspråk.

  [awanefolket]: Awane
  [De yttre öarna]: De_yttre_öarna
  [Garandor]: Garandor
  [Oriton-Forianska]: Oriton-Forianska
  [Lohemo]: Lohemo
  [Den stora jordbävningen]: Den_stora_jordbävningen
  [Phunguwe]: Phunguwe
  [tainospråk]: Tainoa
  [Gerasiska]: Gerasiska
  [Arkipelago-Forianska]: Arkipelago-Forianska
  [Amoyo]: Amoyo
  [Ok'oarus]: Okoaru
  [Arkipelagisk skrift]: Arkipelagisk_skrift
  [mûhadinsk skrift]: Mûhadinsk_skrift
  [Rool N'Regas]: Rool_NRega