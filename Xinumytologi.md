---
author: Ymir
created_at: '2012-09-27T08:17:49Z'
id: Xinumytologi
links:
  category:
  - Episka artiklar
  - Mytologi
  mention:
  - Abraxes
  - Beel
  - Chilam
  - Consaber
  - Damarien
  - Dibuk
  - Drunok
  - Jargien
  - Kadar
  - Koyn
  - Nimbe
  - 'Teltsath''umierdne'
  - Tsuhahamanda
  - 'Ubara-Tutu'
  - Xinu
  - Zebul
  occurrence:
  - Portarna.jpg
title: Xinumytologi
---

De äldsta kända källorna om guden [Xinu] beskriver denne som en bland nekrokraternas höggudar i det
fornstora Danarth. Dessa var:

-   [Beel], rättvisans gud
-   [Dibuk], dödsguden
-   [Kadar], krigsguden
-   [Nimbe], kungarnas gud
-   [Xinu], plågornas furste
-   [Zebul], som höljer världen i dimma
-   [Koyn], visdomens gud

Xinus roll i denna mytologi var något av en rebell, den förbjudna kunskapens väktare. Guden tog på
sig smärta och dök ner i Avgrunden för att uppnå visdom och insikter om det fördolda, men dessa
insikter kom till ett högt pris - Xinu såg världens innersta väsen, som bara Drömmaren kände, och
tog på sig rollen att befria människan från gudarnas orättfärdiga bojor, som hämmade hennes
potential som varelse. Detta gjorde Xinu pariah bland gudarna, och väldiga strider utkämpades mellan
denne och de andra, i synnerhet [Dibuk], medan världen ännu var ung. Xinu bannlystes omsider, svårt
skadad av Dibuks lie, och valde att försaka mycket av sin kraft för att i avskiljdhet bida sin tid
tills de sista dagarna stundade, då guden skulle återkomma i sex skepnader och åter ta upp kampen
mot de andra gudarnas ordning, och vägleda sina tillbedjare till grundadet av en ny och bättre
värld.

Xinus roll i mytologierna hos kulterna i framförallt [Jargien], [Drunok] och [Consaber] är markant
annorlunda, präglad av Daaktrons eskatologi och apokryfer. Ibland ser man Xinu snarare som en fallen
ängel eller kraftfull ande snarare än en gud i sin egen rätt, men vanligast är likfullt att han
anses vara en gud, även om Daak är det rådande världsalltets högste. Xinus roll i dessa mytologier
betonar framförallt gudens uråldriga ansvar som väktare av *farlig* kunskap. Bara Xinu bland gudarna
dök ned i Avgrunden, och bara Xinu såg bortom världens slöjor, bortom alla de sju portarna, en roll
för vilken Xinu länge högaktades bland gudarna, tills Daak gjorde anspråk på världalltet, och Xinu
åter föll i onåd, som en gång i Danarth för länge sedan.

Det är viktigt att betona, dock, att dessa kulter för det mesta (de i [Damarien] är ett markant
undantag) inte ser Daak som *ond* eller någon som tvunget måste *störtas*. Man tillber i stället
Xinu i hopp om att få ta del av de hemliga kunskaper guden förvaltar, genom vilka man inte hoppas
bryta Daaks ordning så mycket som nå insikt att ta mänsklighetens öde i egna händer och tillsammans
skapa utopin i Xinus visioner; med eller utan Daak. På många håll, i synnerhet i Thalamur, florerar
Xinukulter nästan uteslutande i välbärgade kretsar, bland magiker, makthavare, och intellektuella.
Kunskapen Xinu förvaltar är nämnligen så kraftfull, så farlig, anser man, att det vore helt
kontraproduktivt om den kom plebejer till del; bara personer av stark vilja och intellektuell
integritet kan hoppas ta till sig gudens budskap utan att helt krackelera mentalt; att så många av
de som utsätts för kultens riter förlorar förståndet på olika sätt anses som ett tydligt tecken på
detta.

![Skiss över de sju portarnas struktur] Det klassiska förknippandet av Xinu med smärta och plågor
kommer från Xinumytologins föreställningar om kroppens och själens transcendens. Smärta, skräck,
trauman och andra plågsamma upplevelser eller känslor kan användas för att långsamt bryta ned, eller
helt sonika slå sönder, mentala strukturer och transcendera sin gamla uppfattning om världen; komma
närmare de fördolda sanningar som gudarna velat hemlighålla. Självspäkandet i synnerhet är en del av
dessa föreställningar, men även Xinukultens ökända mardrömsbindel, som ofta används i
initiationsriter för att tvinga folk att se bortom sina egna inre barriärer och smaka på sanningens
pris. Ingen kunskap kommer gratis; Xinu gick igenom lidanden och stympade sin kropp och själ för att
passera de sju portarna, och riskerade allt med sitt nedstigande i Avgrunden; hängivna tillbedjare
är beredda att uppleva samma smärta för kunskapens och styrkans skull.

Xinukultens offerriter används framförallt för att blidka De sju portarnas väktare. Dessa var
ursprungligen Danarths sju höggudar, men Xinukulterna gör gällande att Xinu numera behärskar
samtliga av dessa portar utom sjätte, vars väktare [Zebul][1] valde att förstöra porten och för evig
tid förneka människan de hemligheter som låg bortom. Sex portar återstår dock, sex som Gudens
kroppar, och var och en av dessa kroppar kommer när världen faller att kliva igenom varsin port och
övergå till att existera i Sanningarnas rike. Gudens tillbedjare, å andra sidan, kan blott hoppas
öppna portarna genom att blidka de väktare som Xinu placerat där, mäktiga, blodlystna andar. Många
försök har gjorts att öppna portarna utan själsoffer, men inget har lyckats, något de mer rationella
Xinukulternas magiker slitit sitt hår över - varför dylika offer är en *nödvändighet* har helt
enkelt inte gått att tillfredställande förklara, varken teologiskt eller magiteoretiskt. De flesta
framträdande kultmedlemmar har någon gång deltagit i ceremonien för Öppnandet av den första porten,
Makur, men betydligt färre har skådat bortom den andra och den tredje, bara de allra mäktigaste har
skådat bortom den fjärde, möjligen har någon enstaka av Xinus överstepräster i världen nått den
femte, och att tränga än djupare kompliceras storligen av avsaknaden av Terbeol, Zebuls port.
Nekrokraterna i forntiden kan ha nått Terbeol innan den förstördes, men det är inte känt om den
sjunde porten, Hazeh, överhuvudtaget kan nås av dödliga män, om Xinu hållit någon väg öppen för sina
följeslagare.

**Makur** är Domens port och vaktas av demonen [Teltsath'umierdne]. Porten kan ses i drömmar och
under meditation och självspäkande, och kan nås och öppnas av den som förrättar ett själsoffer i en
åttonde magnitudens ceremoni. En lyckad ceremoni kommer ge kraftfulla visioner och upplevelser som
varar i åtskilliga timmar, under vilka man för en dialog med Telsath'umierdne och vandrar i de
väldiga hallor som ligger bortom Makur. Man kommer här ges insikter i det jordiska livet och dess
värden.

**Edijo** är Förgänglighetens port och vaktas av demonen [Ubara-Tutu]. Den kan ses i drömmar, under
nära-döden-upplevelser, och i extrema fall av självspäkande, självsvält, sjukdom och tortyr, och nås
av den som redan passerat Makur genom ett själsoffer av en gravid kvinna i en tionde magnitudens
ceremoni. Upplevelserna här är en mardrömslik vandring genom dödsriket, men har potential att ge
förståelse för döden och dess mening, och förgänglighetens och tidens syfte hos alla jordiska ting.

**Gegug** är Tvedräktens port och vaktas av en ande kallad [Tsuhahamanda]. Den kan anas i drömmar,
under bärsärkagång och drogrus, i feberyra och i ögonblick av stark smärta, fruktan eller vrede. För
att nå och öppna denna port måste man ha passerat Makur, och offra en fullvuxen man eller kvinna som
är stark till kropp och själ i en tionde magnitudens ceremoni. Resultatet blir en vandring över
dimhöljda slagfält, fånghålor, sängkammare och tronsalar i en odyssé genom världens motsättningar
och fejder. Tsuhahamanda kan ibland angripa ens själ, vilket är mycket farligt. Man kan dock här
vinna stor insikt i processerna som drivit på världen och dess riken, i blodtörst och vrede och
stolthet och sorg, men aldrig i uppgivenhet - det är Edijos domän.

**Nimbru** är Maktens port och vaktas av [Chilam], Xinus löjtnant bortom världen. Den kan anas i
riktigt djupa drömmar, och genom speciella metoder för självspäkning och meditation, men är svår att
nå eftersom man först måste passera genom både Edijo och Gegug, vilket kräver att man går två gånger
genom Makur. Det sägs dock att man kan ta en genväg till Nimbru via Edijo eller Gegug, men dessa
genvägar ligger djupt fördolda i Dödsriket respektive Skugglandet, och kan bara nås genom högeligen
obskyra riter. Den konventionella metoden att nå Nimbru förutsätter ett offer av någon som är född
till makt, ju högre desto bättre, och en tolfte magnitudens ceremoni. Innanför Nimbru väntar
förståelse för vad som verkligen driver själar, både dödliga och eviga, och närmast kuslig insikt i
hur dessa själar kan bejakas och blidkas, manipuleras och förledas till ruinens rand, och bortom.

**Barlhotem** är Plågornas port och den Xinu själv vaktade i forntiden. Idag är dess väktare, påstås
det, en inkarnation av guden, möjligen dess sjätte avatar, och vid Barlhotem får man således stå öga
mot öga med Gisslaren själv. Att nå hit är allt annat än lätt, emellertid - man måste ha passerat
alla de fyra tidigare portarna, och sedan få en annan Xinutrogen att ända sitt liv i plågor i
samband med en artonde magnitudens ceremoni. I uppenbarelsen som följer måste man stå redo att
övertyga sin gud om sin värdighet, för att sedan passera genom ett helvetiskt rike av smärta, blod
och flammor innan man kan nå kunskapen som ligger fördold i dess djupaste avgrunder. Det är inte
helt klart vad denna kunskap är, eftersom ingen känd kultmedlem i modern tid har nått så här långt,
men det finns många olika, och ofta motsägelsefulla, påståenden om det i Xinukultens mer apokryfa
verk. Ett vanligt påstående är att man får insikt i vilka gudens inkarnater är, och hur människans
köttsliga skal kan transcenderas.

**Terbeol** är den förstörda Dimmornas port, som inte kan nås med några kända medel. Om den
överhuvudtaget fortfarande existerar i något av världens riken vaktas den förmodligen fortfarande av
Zebul, som inte tvunget kommer låta Xinudyrkare passera. Denna sjätte port är i mångt och mycket en
helig graal för de Xinutroende dock, för bortom Terbeol väntar insikt i hur även själen kan bryta
sig fri från gudarnas grepp, och hur man når **Hazeh**, Upplösandets port, där världens barriärer tar
slut och de yttersta insikterna väntar. Det sägs att Xinus kraftfullaste ande residerar bortom Hazeh
utanför världsalltet, och därför är avskuren från sina tillbedjare sedan Terbeols förstörelse. När
de sista dagarna kommer ska Xinukulten under inkarnaternas vägledning öppna upp en väg till Hazeh,
och guden skall åter bli en.

  [Xinu]: Xinu
  [Beel]: Beel
  [Dibuk]: Dibuk
  [Kadar]: Kadar
  [Nimbe]: Nimbe
  [Zebul]: Zebul
  [Koyn]: Koyn
  [Jargien]: Jargien
  [Drunok]: Drunok
  [Consaber]: Consaber
  [Damarien]: Damarien
  [Skiss över de sju portarnas struktur]: Portarna.jpg "Skiss över de sju portarnas struktur"
  [1]: Abraxes
  [Teltsath'umierdne]: Teltsathumierdne
  [Ubara-Tutu]: Ubara-Tutu
  [Tsuhahamanda]: Tsuhahamanda
  [Chilam]: Chilam