---
author: Ymir
category:
- Magiteori
created_at: '2013-12-23T22:02:10Z'
id: theothanatos
title: Theothanatos
---
En theothanatos är en död världssjäl. Även om det finns de som hävdat att Mundanas gud är död finns det överväldigande bevis för motsatsen. Samtidigt finns det märkliga tecken som visar på influenser från en theothanatos på Mundana.

För ett drygt decennium sedan gjorde forskare vid [Verusakademin] i Ebhron flera märkliga upptäckter genom studiet av ett kongelat av [okänd aspekt]. Vidare forskning antydde existensen av mörk spegling av det vanliga kraftspektrumet, onåbar för varelser på Mundana, men kopplat till [Hyperuranion] och därigenom observerbart i någon mening.

Forskarna kunde inte förklara fenomenet på annat sätt än att Mundanas världssjäl en gång kommit mycket nära att förintas. Så nära att det skapades två parallella möjligheter, två oförenliga tidslinjer. Båda upptar samma plats i tidsväven och konkurrerar om samma energi, men i den ena överlevde Mundanas världssjäl och i den andra så dog den. En värld med en död själ blir en mörk och hemsk plats utan fungerande interaktioner mellan andeplan och biotropiska fält. Mundanas döda tvilling verkar även ha fått någon slags rudimentär uppfattning om att det någonstans i existensen finns ett helt, levande Mundana, och uppfyllts av en outsläcklig hunger efter dettas ljus och värme.

Gruppen som presenterade ovanstående för [Kabalaordens] innersta cirkel, [Paraxenom Fax], lyckades emellertid inte övertyga sina överordnade. Paraxenom Fax fortsatte dock oförtrutet sitt arbete och genom flera hemliga finansiärer lyckades de trappa upp sina genombrott ytterligare. Paraxenom hävdar idag att det inte bara finns en död tvillingvärld till Mundana, utan att det även finns en mycket mäktig sammanslutning på Mundana som verkar för att återuppväcka denna döda världssjäl.

  [Verusakademin]: KabalaordenAkademier
  [okänd aspekt]: Erebotropi
  [Hyperuranion]: Hyperuranion
  [Kabalaordens]: Kabalaorden
  [Paraxenom Fax]: Paraxenom_Fax