---
created_at: '2014-08-26T03:25:47Z'
id: Boli
links:
  category:
  - Hemsökta platser
  - Platser i Stora Arkipelagen
  - Öar
  mention:
  - Aricandor
  - Gatukriget
  - Lagmännen
  - 'Lubandu-riket'
  - Mjini
  - Moyo
  - 'Nor-Hema'
  - Oli
  - Stora arkipelagen
  - Stora universitetet
  - Tarasharkriget
  - Trippelalliansen
  - Tumar
  - Wagg av Broggo
  - 'Xora av Nor-Hema'
  - Yaku av Raukorr
title: Boli
---

Boli är en medelstor, grönskande ö i östra [Stora arkipelagen], även känd som 'Galenskapens ö',
agogo ikwema, bland arkipelagbor och sjöfarare. Legenderna om orsaken är talrika, men det påstås
bland annat att öns forna härskare, som efterlämnade de talrika ruiner som nu står tysta och
övervuxna i dess inland, kastade en förbannelse över ön, att alla som hädanefter beträdde den skulle
bli galna. Sjöfarare är en vidskeplig skara, och väldigt länge lät man därför Boli vara, trots
återkommande berättelser om fantastiska skatter bland de hemsökta ruinerna. Även vanliga
arkipelagbor dristade sig från att försöka kolonisera ön, också när det bröt ut en pest på
närbelägna [Oli]. Än idag berättas ofta om ett koloniseringsförsök för två eller tre hundra år
sedan, då en ädling från [Tumar] ledde en mindre grupp som försökte upprätta några odlingar på Boli.
Berättelsen förekommer i olika versioner, men slutet är alltid detsamma; hela kolonin hittas
mystiskt död, även husdjuren, och alla liken har vidöppna ögon, som om de sett något fasansfullt
innan de dog. Några ser ut som att de strypt sig själva, andra har hamrat sina egna huvuden mot
stenar, andra har bara tuggat fradga och fallit ihop.

Legender åsido så tycks krönikor från [Tarasharkriget] bekräfta att ön var bebodd vid den tiden, men
inte exakt i vilken omfattning. [Aricandor] vid [Stora universitetet] menar att åtminstone en del av
ruinerna tycks vara [lubandiska], det vill säga fruktansvärt uråldriga, men andra uppvisar spår av
valvbyggen som inte förekom i Lubandu-riket, och är sannolikt av mer sentida ebhronitiskt ursprung.
Bolis verkliga förflutna fortsätter dock vara höljt i dunkel, och om ledtrådar till sanningen
måhända finns någon stans i universitetens arkiv är det ännu ingen som har uppmärksammat dem.

Öns historia hade kanske slutat där, i legender och skräcksagor, om det inte vore för gûrdkvinnan
[Xora], som varit älskarinna åt [Wagg av Broggo] och ett antal andra prominenta tiraker som stupade
i [Gatukriget]. Huset Broggo hade nu fallit i onåd både hos Sinaderatirakerna och sina före detta
arkipelagiska allierade. Garandors [Lagmän] hade beslagtagit en stor del av husets tillgångar, och
[Yaku av Raukorrs] flotta var på jakt efter resten. Xora gjorde därför en kupp ihop med ett antal
tirakiska kaptener, stal de återstående resterna av Broggos skepp från hamnen i Garandor, och
seglade åstad.

Xora var desperat att hitta en plats där hon var säker från Yaku av Raukorr och sina fordringsägare,
och trotsade därför legenderna och styrde sina sista återstående fartyg till Boli, där hon fann en
djup vik med utmärkta ankringsplatser. Här grundade man hamnen [Nor-Hema] ovanpå ruinerna av
tidigare bebyggelse, och fyllde den med diverse löst folk som man kidnappat under den långa färden
till Boli. Under Xoras listiga styre har Nor-Hema kunnat växa sig till en ökänd och inkomstbringande
frihamn med flera tusen invånare, men rykten går ständigt om märkliga fenomen, spöken och spontana
epidemier av vansinne. [Moyos] sierskor påstås ha förutsagt Nor-Hemas snara fall, men i och med
[Trippelalliansen] med [Tumar] och [Mjini] tycks man nu snarare starkare än någonsin. Bolis
ruinbeströdda inland ligger dock fortfarande helt öde, och det påstås ofta att man under tysta
nätter i Nor-Hema kan höra ett egendomligt, lågfrekvent brusande som aldrig vill sluta, och över tid
kan driva nästan vem som helst till galenskapens rand.

  [Stora arkipelagen]: Stora_arkipelagen
  [Oli]: Oli
  [Tumar]: Tumar
  [Tarasharkriget]: Tarasharkriget
  [Aricandor]: Aricandor
  [Stora universitetet]: Stora_universitetet
  [lubandiska]: Lubandu-riket
  [Xora]: Xora_av_Nor-Hema
  [Wagg av Broggo]: Wagg_av_Broggo
  [Gatukriget]: Gatukriget
  [Lagmän]: Lagmännen
  [Yaku av Raukorrs]: Yaku_av_Raukorr
  [Nor-Hema]: Nor-Hema
  [Moyos]: Moyo
  [Trippelalliansen]: Trippelalliansen
  [Mjini]: Mjini