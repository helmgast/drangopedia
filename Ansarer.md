---
created_at: '2014-01-23T06:17:54Z'
id: Ansarer
links:
  category:
  - Stridande grupper
  - Västerländsk krigföring
  - Västerländsk kultur
  mention:
  - Gharbawi
  - 'Kotawâh-släkten'
  - Kwarenah
  - Stamfadern
  - Upphöjda
title: Ansarer
---

Ansarer (*anzâr* på mûhadinska) är en traditionell krigarkast i Mûhad, som har sitt äldsta ursprung
i en grupp av stammar, i-Quwatîb, som var bland de första att ansluta sig till [Stamfadern] när
denne inkarnerade sig på jorden. Dessa stammars krigare hade en lång tradition av spjutkastning och
uppvisningsfäktning både till fots och från hästryggen, och under namnet ansâr, 'hjälparna', blev de
en hörnpelare i Stamfaderns tidigare arméer, och hjälpte honom att erövra Ziu. Många ansarer blev
omsider [Upphöjda] till tarkhaner eller andra höga titlar och värdigheter, och än idag har begreppet
ansar konnotationen att man är en krigare med ädelt hjärta som aspirerar på att omsider bli Upphöjd,
helst då genom att bli en [Gharbawi], upphöjd av himlen själv. Praktiken är givetvis inte alltid så
enkel, och ansarer idag utgör närmast ett samhällskast i Mûhad, en respekterad men inte sällan
fattig grupp av släkter där sönerna alltid förväntas bli professionella krigare och från tidig ålder
tränas i vapenbruk. De får ofta ärva sin faders utrustning, och välkomnas i bästa fall vid hovet hos
en lokal herreman, eller kan bli lärlingar åt en kringströvande tarkhan eller annan upphöjd krigare.
Men relativ fred har länge rått i Mûhad, och alla har det därför inte så lätt; många ansarer tvingas
hanka sig fram som livvakter, karavanvakter, prisjägare eller rentav indrivare, oavsett hur många
berömda hjältar och omsjungna svärdstekniker de har i sin stamtavla. Somliga blir landsstrykare, och
vandrar planlöst runt och försöker hålla sig från att begå illdåd; om ödet vill skänker himlen dem
ett heligt uppdrag att utföra - på vallfärdsorterna i Eumo kan man ofta stöta på nedgångna,
neddrogade ansarer som babblar om att ha blivit vägledda dit av [Det himmelska ljuset].

Ansarer bland den nomadiska delen av Mûhads befolkning har det mycket bättre förspänt, då de nästan
alltid äger en eller flera hästar och därför kan få en post som huskrigare under stammens emir.
Därtill är ansarernas traditionella färdigheter i uppvisningsstrid, brottning och dans fortfarande
högt uppskattade bland nomaderna, och även i isolerade nomadstammar i fjärran öknar kan de alltid
vänta sig en bädd och ett mål mat.

Om en kvinna i Mûhad vill bli krigare är hennes bästa chans att be om att återfödas i en urban,
öppensinnig ansar-familj. I synnerhet om hennes bröder stupat, vanärats eller visat sig odugliga kan
det då falla på flickan att föra släktens arv vidare, för det är aldrig ett alternativ för en
ansar-släkt att låta förfädernas modiga krigaranda dö ut. Ansarernas djupa respekt för krigarkallet
saknar motstycke i Västlanden, och de är både de mest sannolika i Mûhad att ge upphov till kvinnliga
krigare, och att bemöta dem med tillbörlig respekt.

Ansar-släkter har ofta traditionella mönster som målas på deras sköldar eller ibland broderas på
deras kläder. Det rör sig inte om en häroldsbild av formell typ, då de trots allt inte är Upphöjda,
utan mer en informell tradition som identifierar släkten och dess bragder, och inte är alls lika
formaliserad som heraldiken. Den berömda [Kotawâh-släkten] i Alkharzan har till exempel ett rutat
mönster i blått och svart, men det finns inga etablerade regler för hur stora rutorna måste vara
eller exakt vilken form de ska ha.

  [Stamfadern]: Stamfadern
  [Upphöjda]: Upphöjda
  [Gharbawi]: Gharbawi
  [Det himmelska ljuset]: Kwarenah
  [Kotawâh-släkten]: Kotawâh-släkten